     
     Focul dindărătul paravanului de cuart obosise şi se pregătea să moară. Coordonatorul era serios, starea lui de spirit potrivindu-se cu flacăra obosită.
     ― Toti minimalizează situatia ― spuse el cu vocea joasă. N-ai impresia că s-au înteles să-şi bată joc de mine? Şi totuşi Vincent Silver a spus că Maşinile nu se pot defecta, şi eu trebuie să-l cred. Hiram Mackenzie spune că ele nu primesc date false, şi trebuie să-l cred. Dar Maşinile dau solutii greşite, sunt obligat să cred ceea ce este evident ― deci înseamnă că mai există o alternativă.
     Privi dintr-o parte spre Susan Calvin care tinea ochii închişi şi părea că doarme.
     ― Şi care anume? replică ea prompt.
     ― Datele sunt corecte, ca şi răspunsurile, numai că acestea din urmă nu sunt luate în seamă. Maşinile nu au posibilitatea de a obliga oamenii să respecte îndrumările date de ele.
     ― Cam aşa ceva am impresia că voia şi madame Szegeczowska să spună, referindu-se la nordici mai cu seama.
     ― Da, chiar aşa.
     ― Şi de ce n-ar respecta oamenii îndrumările Maşinilor? Hai să căutăm care ar fi motivul.
     ― Mie mi se pare evident, cum de altfel ar trebui să ti se pară şi tie. E un mijloc de a zdruncina corabia. Atâta vreme cât Maşinile sunt cele care conduc economia pe Pământ nu pot exista conflicte grave, în urma cărora un grup sau altul să dobândească mai multă putere, păgubind întreaga omenire în interesul său personal. Dar dacă încrederea în Maşini poate fi clătinată într-atât, încât în cele din urmă să înlăturăm Maşinile, atunci din nou va domni legea junglei. Bănuiala de a urmări acest scop planează în egală măsură asupra fiecăreia din cele patru regiuni.
     Estul cuprinde între granitele sale aproape jumătate din întreaga omenire, în timp ce Tropicele detin jumătate din avutia Pământului. Ambele regiuni se pot simti chemate să fie conducătorul lumii, şi fiecare are în urmă un trecut în care a fost umilit de către Nord şi care să le facă să dorească să-şi ia revanşa. Pe de altă parte, Europa are o traditie de măretie. Pe vremuri a condus lumea şi nimic nu se şterge mai greu ca amintirea puterii.
     ― Aşa că ― spuse Susan ― n-a mai rămas decât Nordul.
     ― Da ― spuse Byerley hotărât ― a rămas Nordul. Dar în ultima vreme a început să piardă din avans. S-ar putea ca Regiunea Tropicală să treacă în fruntea civilizatiei, ca pe vremea faraonilor, şi Nordul se teme.
     "Societatea pentru umanitate", după câte ştii, în primul rând este o organizatie nordică, şi membrii ei nu ascund că sunt împotriva Maşinilor. Sunt putini la număr, Susan, dar tot oameni unul şi unul: conducători de fabrici, directori de întreprinderi industriale şi combinate agricole, care detestă să fie ceea ce numesc ei "functionarii Maşinii". Din asociatia asta fac parte o multime de oameni ambitioşi; oameni care se simt destul de puternici pentru a decide singuri ceea ce este mai bine pentru ei şi cărora nu le place să li se spună ce este mai bine pentru altii. Pe scurt, tocmai aceia care, refuzând să accepte deciziile Maşinii, pot, în scurt timp, schimba fata lumii. Tocmai ei fac parte din asociatie.
     Vezi, Susan, lucrurile se leagă. Cinci din directorii Concernului de otel sunt membri ai societătii şi planificarea otelului e defectuoasă. Concernul Cinabar, care extrăgea mercur din minele de la Almaden, era un concern nordic. Cercetările sunt în curs, în orice caz, unul din cei implicati era membru al "Societătii pentru umanitate". La fel şi Francisco Villafranca care, de unul singur, a întârziat darea în folosintă a Canalului Mexican; şi n-am fost de loc mirat să descopăr că şi Rama Vrasayana a fost.
     Susan spuse calmă:
     ― Aş vrea să-ti atrag atentia că toti aceşti oameni nu s-au descurcat prea bine.
     ― Cred şi eu! exclamă Byerley. Dacă iei altă cale decât cea indicată de Maşină, rezultatele nu pot fi decât mai proaste. Trebuiau să plătească. Şi acum, poate, le vine greu, dar în învălmăşeala care va urma...
     ― Şi care este planul tău, Stephen?
     ― Nu avem timp de pierdut. Voi desfiinta societatea şi voi încerca să dau afară pe membrii ei din toate posturile de conducere. Iar posturile tehnice şi administrative vor putea fi ocupate numai de cei care semnează un jurământ că nu vor adera la această societate. Astfel voi restrânge, sper, sfera ei de actiune, şi sunt convins că Congresul...
     ― N-ai să obtii nimic.
     ― Cum? De ce?
     ― Eu prevăd că dacă vei proceda astfel vei avea mereu numai şi numai neplăceri. Îti va fi imposibil să realizezi ce vrei. Orice mişcare vei face, va suscita nemultumiri şi vei avea neplăceri.
     Byerley era uluit.
     ― De ce spui asta? Eu speram să mă aprobi.
     ― Nu te pot aproba atâta timp cât vrei să începi o actiune pornind de la premise greşite. Eşti de acord că Maşina nu poate greşi şi că refuză datele false. Ei bine, eu îti voi demonstra că e imposibil ca societatea să nu urmeze directivele ei.
     ― Nu văd cum se poate demonstra.
     ― Atunci ascultă: Orice actiune a unui executant, care nu urmează întocmai directivele Maşinii cu care lucrează, devine o parte a uneia din premisele viitoarei probleme. Maşina cunoaşte astfel tendinta executantului de a nu-i urma directivele. Această tendintă va deveni, la rândul ei, o dată de care Maşina va tine seama, după ce va fi calculat cam cât de mare este devierea pe care o produce executantul respectiv şi directia ei. Solutiile viitoare vor fi stabilite tinând cont de măsura în care executantul nu se va conforma directivelor. Aşa că ceea ce va face el va fi de fapt ceea ce a prevăzut Maşina de la bun început. Maşina ştie, Stephen.
     ― Nu poti fi sigură. Bănuieşti doar.
     ― E o bănuială care se bazează pe experienta unei vieti întregi închinată robotilor. Şi ai face bine să crezi într-o asemenea bănuială, Stephen.
     ― Tot nu înteleg. Maşinile lucrează corect, premisele sunt corecte. De acord. Acum îmi spui că oamenii sunt obligati să urmeze directivele Maşinii. Atunci unde intervine greşeala?
     ― Singur ai răspuns la întrebare. Nu există nici o greşeală. Gândeşte-te putin, Stephen. Ce sunt Maşinile? Sunt nişte roboti care respectă prima lege. Dar Maşinile nu lucrează pentru un singur om, ci pentru toată omenirea, aşa că prima lege s-a modificat. Maşinii nu-i este îngăduit să facă vreun rău omenirii; nici ca prin neinterventie să îngăduie ca omenirii să i se întâmple ceva rău. Perfect. Deci, după dumneata, ce lucru neplăcut sau rău i s-ar putea întâmpla omenirii? Mici contradictii de ordin economic, iscate din diverse motive. Am formulat bine?
     ― Da.
     ―Şi ce ar putea adânci pe viitor aceste contradictii? Răspunde, Stephen.
     ―Cred ―răspunse Byerley împotriva vointei sale― că distrugerea Maşinilor.
     ―La fel cred şi eu, şi tot la fel ar răspunde şi Maşinile. De aceea, prima lor grijă este de a se păstra pentru noi. Aşa că ele încearcă să înlăture singurul element care ar putea constitui o primejdie. Nu "Societatea pentru umanitate" este cea care zguduie barca, cum spui tu, ca să pregătească distrugerea Maşinilor. Eu cred că lucrurile se petrec tocmai pe dos. Maşinile sunt cele care clatină barca, abia perceptibil, atâta doar cât să se desprindă cei care o tin aplecată într-o parte, în scopuri pe care Maşinile le consideră periculoase pentru omenire. În felul acesta Vrasayana capătă un alt post unde nu mai poate face nici un rău ― fără ca el însuşi să fie lovit prea tare ― continuă să-şi poată câştiga existenta, căci Maşina nu-i poate face rău decât într-o măsură infimă şi numai atunci când cu acest pret salvează un număr mare de oameni. Concernul Cinabar pierde controlul asupra minelor din Almaden. Villafranca nu mai este inginer-şef, conducând una din cele mai importante lucrări, iar directorii de la Concernul otelului pierd conducerea concernului sau o vor pierde.
     ― Dar nu poti fi sigură, sunt doar nişte presupuneri ― insistă Byerley. Nu putem risca...
     ― Ba trebuie să rişti. Îti aminteşti răspunsul Maşinii când i te-ai adresat ei? "Problema nu admite explicatie. "Maşina nu ti-a spus că nu există sau că nu găseşte o explicatie. Pur şi simplu nu admitea nici o explicatie. Cu alte cuvinte, omenirea ar fi suferit dacă s-ar fi cunoscut explicatia. De aceea trebuie să ne multumim cu presupunerile.
     ― Dar ce rău ne-ar putea face explicatia? În cazul în care, să zicem, ai dreptate, Susan.
     ― Păi, Stephen, dacă eu am dreptate înseamnă că Maşinile sunt cele care ne clădesc viitorul; ele nu răspund numai la întrebările pe care le punem noi în mod direct, ci rezolvă problemele privitoare la situatia omenirii, în general, şi pe cele de psihologie umană. Iar dacă noi aflăm lucrul acesta s-ar putea să ne simtim umiliti, iar Maşina nu poate, nu are voie să ne rănească. Stephen, în definitiv, de unde putem noi şti ce este necesar pentru binele şi propăşirea omenirii? Noi nu avem la dispozitia noastră seria infinită de date pe care le are Maşina.    S-ar putea ―ca să-ti dau un exemplu numai― ca întreaga noastră civilizatie tehnică să fi adus mai mult necaz şi nenorocire decât a înlăturat. Poate că o civilizatie agrară sau pastorală, cu mai putină cultură şi oameni mai putini, ar fi de preferat. În cazul acesta, Maşinile trebuie să ne conducă într-acolo şi fără să ne-o spună, pentru că noi, în ignoranta noastră şi cu prejudecătile noastre, credem că binele constă în starea de lucruri cu care suntem învătati şi am lupta împotriva schimbărilor. Sau poate că preferabilă ar fi urbanizarea completă a pământului, sau o societate fără clase, sau o anarhie totală. Noi n-avem de unde şti. Maşinile ştiu.
     ― Dar cele spuse de tine, Susan, confirmă că "Societatea pentru umanitate" are dreptate, şi că omul nu mai are nici un cuvânt de spus în legătură cu viitorul său.
     ― De ce? El nu mai este la cheremul unor forte economice şi sociale pe care nu le-a înteles, al climei şi al războaielor dar nimeni şi nimic nu va putea împiedica Maşinile, pentru că ele au la dispozitia lor cea mai colosală armă cu putintă ― controlul absolut asupra economiei.
     ― Ce îngrozitor!
     ― Poate ce minunat! Gândeşte-te că orice conflict a devenit evitabil, şi pentru totdeauna. De acum înainte, numai Maşinile rămân inevitabile.
     Focul din cămin se stinse, doar un firicel de fum ce se ridica mai arăta locul unde arsese.
     
     
     
     ― Asta-i tot ― spuse dr. Susan Calvin sculându-se în picioare. Am fost martoră de la începutul începutului, când robotii nu puteau încă vorbi, până la urmă, când ei au devenit pavăza omenirii împotriva distrugerii finale. Mai mult n-am să mai apuc. Viata mea s-a încheiat. Dumneata rămâi martorul celor ce se vor întâmpla de acum înainte.
     N-am mai văzut-o niciodată pe Susan Calvin. A murit luna trecută la vârsta de optzeci şi doi de ani.
     ----------------

