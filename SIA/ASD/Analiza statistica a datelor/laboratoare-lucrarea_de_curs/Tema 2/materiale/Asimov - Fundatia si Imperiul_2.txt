    
    26
    Sfîrsitul căutării
    
    NIMENI nu scoase o vorbă. Ecoul împuscăturii se rostogoli cu vuiet spre alte încăperi si se stinse într-o soaptă. Înainte de a se stinge, înăbusi zgomotul discordant produs de căderea armei Baytei, acoperi plînsul strident al lui Magnifico si înecă urletul neomenesc al lui Toran.
    Se lăsă peste toţi o tăcere îndurerată.
    Bayta rămase cu capul plecat. În cădere, o picătură prinse o rază de lumină si străluci rece. Bayta nu mai plînsese pînă atunci.
    Toran era încordat si crispat, cu muschii gata să-i plesnească; simţea că nu va mai fi niciodată în stare să-si desclesteze fălcile. Chipul lui Magnifico era o mască lipsită de culoare si de viaţă.
    În cele din urmă, Toran suieră printre dinţi cu o voce de nerecunoscut:
    ― Esti femeia Catîrului, deci. A ajuns pînă la tine.
    ― Eu, femeia Catîrului? spuse Bayta, ridicînd capul si gura i se strîmbă cu o veselie forţată si îndurerată. Asta-i o glumă.
    Un zîmbet chinuit trecu pe faţa ei si, cu o miscare bruscă a capului, îsi dădu părul pe spate. Încet, vocea îi redeveni normală, sau aproape normală:
    ― S-a terminat, Toran; acum pot vorbi. Nu stiu cît voi mai supravieţui. Dar acum pot spune anumite lucruri...
    ― Despre ce, Bay? spuse Toran a cărui încordare se topise, făcînd loc tristeţii si neputinţei. Ce mai este de spus?
    ― Despre nenorocirea care ne-a urmat pretutindeni. Am mai discutat în treacăt despre asta, Torie. Nu-ţi amintesti? Înfrîngerea ne-a urmărit pe oriunde am pus piciorul si totusi nu ne-a lovit cîtusi de puţin pe noi. Am mers pe Fundaţie, si ea s-a prăbusit în timp ce Neguţătorii Independenţi încă mai luptau, dar noi am plecat la vreme ca să mergem pe Haven. Am rămas pe Haven si Haven s-a prăbusit în timp ce restul Neguţătorilor continuau lupta ― si iarăsi am scăpat la vreme si de-acolo am mers pe Neotrantor, si de-acum planeta s-a alăturat sigur Catîrului.
    ― Nu înţeleg, spuse Toran, clătinînd neîncrezător din cap.
    ― Torie, astfel de lucruri nu se întîmplă în viaţa reală. Eu si cu tine sîntem oameni insignifianţi ; nu cădem neîncetat dintr-un vîrtej politic în altul în decursul unui singur an decît dacă purtăm vîrtejul cu noi. Decît dacă purtăm cu noi sursa infecţiei. Acum înţelegi?
    Toran strînse din buze. Privirea îngrozită îi rămase fixată pe rămăsiţele însîngerate ale celui care fusese odată un om si simţi că-i vine rău:
    ― Să plecam de aici, Bay. Să iesim la lumină.
    Cerul era înnorat. Vîntul venea în scurte rafale dezordonate si încîlci părul Baytei. Magnifico se furisase după ei si rămăsese în preajmă, ascultîndu-i.
    ― L-ai ucis pe Ebling, spuse Toran crispat, crezînd că el este sursa infecţiei? (În ochii ei citi ceva care îl uimi.) Apoi sopti: El era Catîrul?
    Nu credea, nu putea crede asa ceva. Bayta izbucni într-un hohot de rîs:
    ― Sărmanul Ebling să fie Catîrul? Pentru numele Galaxiei, nu! Nu l-as fi putut ucide dacă ar fi fost Catîrul. Ar fi detectat emoţia care ar fi însoţit gestul meu ucigas si mi-ar fi transformat sentimentul în dragoste, dăruire, adoraţie, groază sau în orice altceva. Nu l-am ucis pe Ebling pentru că el era Catîrul, ci pentru că stia unde se află cea de-a Doua Fundaţie si peste cîteva clipe i-ar fi dezvăluit secretul chiar Catîrului.
    ― I-ar fi dezvăluit secretul chiar Catîrului? repetă Toran prostit. I-ar fi spus Catîrului...
    Si apoi scoase un ţipăt ascuţit, se întoarse si privi îngrozit spre măscărici, care stătea ghemuit la pămînt, insensibil la toţi si la toate, probabil constient de adevărul spuselor Baytei.
    ― Doar nu Magnifico...? întrebă Toran în soaptă.
    ― Ascultă! zise Bayta. Îţi amintesti ce s-a întîmplat pe Neotrantor? Of, gîndeste-te si singur, Torie...
    Dar el clătină doar din cap, bîiguind, incapabil să-si amintească.
    ― Pe Neotrantor a murit un om, continuă ea cu glas obosit. A murit un om fără ca cineva să-l atingă. E adevărat? Magnifico a cîntat la Vizi-Sonor si, cînd a terminat, prinţul-mostenitor era mort. Nu e ciudat? Nu e bizar că o fiinţă care se teme de orice, care este în aparenţă neajutorată din cauza groazei, are capacitatea de a ucide atunci cînd vrea?
    ― Muzica si efectele luminoase, spuse Toran, au un profund efect asupra emoţiilor si...
    ― Dar un efect emoţional. Si încă unul foarte puternic. Efectele emoţionale sînt, întîmplător, specialitatea Catîrului. Să zicem că asta poate fi considerată o coincidenţă. O fiinţă care poate ucide prin sugestie ar fi atît de dominată de spaime? Ei bine, Catîrul trebuie să-i fi creat, probabil, starea asta, deci situaţia poate avea o explicaţie. Dar, Toran, am reusit să surprind o parte din compoziţia pentru Vizi-Sonor care l-a ucis pe prinţul-mostenitor. Doar o frîntură... dar a fost de-ajuns pentru a-mi crea acelasi sentiment de disperare care mă cuprinsese si în Bolta Timpului, si pe Haven. Toran, nu mă pot însela asupra acelui sentiment ciudat.
    Toran se înnegură la chip:
    ― Eu... si eu am simţit la fel. Uitasem. Nu m-am gîndit la asta...
    ― Atunci a fost prima oară cînd mi-am dat seama. Doar un sentiment neclar... intuiţie, dacă pot zice asa. N-o puteam asocia cu nimic. Iar apoi, cînd Pritcher ne-a spus despre Catîr si despre mutaţia lui, parcă mi s-a ridicat o ceaţă de pe ochi. Catîrul a fost cel care crease disperarea din Bolta Timpului; Magnifico a fost cel care crease disperarea pe Neotrantor. Aceeasi emoţie. Prin urmare, Catîrul si Magnifico erau una si aceeasi persoană. Nu se leagă totul, Torie? Nu-i exact ca o axiomă în geometrie... cînd două sau mai multe lucruri egale cu un altul sînt egale între ele?
    Era în pragul isteriei, dar se stăpîni si redeveni gravă.
    ― Descoperirea aceasta, continuă ea, m-a speriat de moarte. Dacă Magnifico era Catîrul, atunci putea să cunoască emoţiile mele si să le facă uitate în propriu-i interes. N-am îndrăznit să-l las să mi le afle. L-am evitat. Din fericire, m-a evitat si el; în schimb, Ebling Mis prezenta un interes mult mai mare pentru el. Am plănuit să-l ucid pe Mis înainte de a vorbi. Am plănuit în mare secret ― am fost atît de ascunsă, încît nici nu îndrăzneam să-mi mărturisesc gîndul. Dacă l-as fi putut ucide chiar pe Catîr... Dar nu puteam risca. Ar fi băgat de seamă si as fi pierdut totul.
    Părea acum golită de orice sentiment.
    ― E imposibil, spuse Toran violent, vrînd să pună capăt discuţiei. Uită-te numai la fiinţa asta nenorocită. El, Catîrul? Nici măcar n-aude despre ce discutăm.
    Numai că, atunci cînd arătă cu degetul spre Magnifico, acesta era deja în picioare, vioi, privindu-i pătrunzător cu ochi strălucitori. Vocea lui nu mai avea accent ciudat.
    ― Am auzit ce-ai spus, prietene, însă rămăsesem pe gînduri, socotind că, în ciuda inteligenţei mele, am putut gresi atît de mult ― si am pierdut enorm.
    Toran făcu un pas împleticit înapoi, de parcă s-ar fi temut că măscăriciul l-ar fi putut atinge ori că răsuflarea lui l-ar fi putut infecta.
    Magnifico confirmă din cap si lămuri întrebarea rămasă fără răspuns:
    ― Eu sînt Catîrul.
    Nu mai avea o înfăţisare grotescă ; membrele lui subţiri si dezarticulate, nasul coroiat îsi pierduseră însusirile care te făceau să pufnesti în rîs. Teama îi dispăruse din privire; ţinuta-i era fermă.
    Cu o usurinţă născută din obisnuinţă, deveni stăpîn pe situaţie,
    ― Asezaţi-vă, spuse el îngăduitor. Faceţi-o fără grijă, simţiti-vă în largul vostru. Jocul s-a isprăvit si as vrea să vă spun o poveste. E o slăbiciune a mea ― îmi place ca oamenii să mă înţeleagă.
    Si o privi pe Bayta cu ochii, tristi si blînzi ai lui Magnifico, măscăriciul.
    ― Nu-mi pot aminti cu plăcere de copilăria mea, începu el să vorbească nerăbdător, participînd cu toată fiinţa la ceea ce spunea. Probabil că înţelegeţi acest lucru. Puţinătatea trupului meu este funcţională, iar nasul mare îl am din nastere. Nu mi-a fost dat să mă bucur de o copilărie normală. Mama a murit fără să mă vadă. Nu mi-am cunoscut tatăl. Am crescut la întîmplare, jignit si torturat în sensibilitatea mea, coplesit de milă faţă de propria-mi persoană si ură faţă de ceilalţi. Eram cunoscut ca un copil bizar. Toată lumea mă ocolea -― unii din dezgust, alţii din teamă. S-au petrecut lucruri ciudate... Ei, dar să lăsăm asta. S-au întîmplat destule în copilăria mea care să-i permită Căpitanului Pritcher să ajungă, la sfîrsitul cercetărilor lui, să înţeleagă că eram un mutant, lucru pe care eu nu l-am înţeles decît atunci cînd aveam douăzeci de ani.
    Toran si Bayta ascultau cu detasare. Asa cum stăteau asezaţi pe pămînt, tumultul cuvintelor lui părea să se reverse asupra lor. Măscăriciul ― ori Catîrul ― se plimba încoace si încolo cu pasi mărunţi, vorbind cu capul plecat si ţinînd braţele încrucisate.
    ― N-am înţeles de la început puterea neobisnuită cu care eram înzestrat si ea mi s-a revelat încet, cu pasi sovăielnici. Si cînd am înţeles pe deplin, nu-mi venea a crede. Pentru mine, minţile oamenilor sînt ca niste cadrane, cu ace care indică emoţia dominantă. Aceasta este o imagine puţin sugestivă, dar cum să vă fac să înţelegeţi? Încet-încet, am descoperit că puteam pătrunde în acele minţi si întoarce acul indicator în direcţia pe care o doream, fixîndu-l acolo pe vecie. Mi-a trebuit si mai mult timp să înţeleg că ceilalţi nu erau capabili de asa ceva.
    Astfel s-a născut constiinţa puterii si, totodată, dorinţa de a-mi reabilita copilăria. Poate veţi reusi să înţelegeţi, sau veţi încerca măcar. Nu e usor să fii o curiozitate a naturii ― să ai minte si capacitate de înţelegere, si totusi să fii o monstruozitate. Rîs si cruzime! Să fii diferit! Să fii ignorat! N-aţi trăit un asemenea sentiment.
    Magnifico ridică privirea spre cer, se legănă pe călcîie si continuă să povestească nepăsător:
    ― Cum am aflat, am hotărît ca eu si restul Galaxiei să schimbăm rolurile. Lumea profitase de mine pînă atunci si răbdasem în tăcere vreme de douăzeci si doi de ani. Venise rîndul meu! Acum restul lumii trebuia să mă asculte pe mine! Si sansele Galaxiei erau destul de mari. Unul ca mine! Iar ei, trilioane! (Făcu o pauză si se uită pe furis la Bayta.) Aveam însă un punct slab. Nu reprezentam nimic. Dacă voiam să dobîndesc putere, o puteam face doar cu ajutorul celorlalţi. Am reusit prin mijlocitori, întotdeauna! Exact cum spunea Pritchcr. Prin mijlocirea unui pirat, am obţinut prima mea bază de operaţii de pe un asteroid. Prin mijlocirea unui industrias, am pus piciorul pentru prima oară pe o planetă. Prin mulţi alţii, terminînd cu Lordul războinic al Kalganului, am cucerit Kalganul si am căpătat o flotă. A urmat Fundaţia, si aţi apărut voi doi în viaţa mea. Fundaţia, continuă el delicat, a fost întreprinderea cea mai dificilă cu care m-am confruntat. Pentru a o înfrînge, trebuia să cîstig de partea mea, să zdrobesc sau să fac inutilă o parte foarte mare a clasei conducătoare. As fi putut s-o fac pornind de la zero, însă a fost posibilă o lovitură de teatru. La urma urmelor, dacă un bărbat puternic ridică două sute cincizeci de kilograme, asta nu înseamnă că e dispus s-o facă tot timpul. Controlul emoţional nu este o tieabă usoară si prefer să-mi folosesc puterea numai atunci cînd este absolut necesar. Asa că am acceptat aliaţi în primul meu atac asupra Fundaţiei. În postură de propriul meu măscărici, am căutat agentul, sau agenţii Fundaţiei, care fuseseră fără îndoială trimisi pe Kalgan să facă cercetări în legătură cu persoana mea. Acum stiu că-l căutam pe Han Pritcher. Printr-o întorsătură norocoasă, v-am găsit pe voi. Eu sînt telepat, dar nu desăvârsit, si, doamna mea, voi eraţi de pe Fundaţie. Acest lucru m-a indus în eroare. Faptul că Pritcher ni s-a alăturat s-a dovedit a fi punctul de plecare al unei erori fatale.
    Toran dădu semne de nemulţumire.
    ― Stai puţin, spuse el pe un ton revoltat. Vrei să spui că atunci cînd l-am înfruntat doar cu o armă paralizantă pe locotenentul acela de pe Kalgan, si te-am salvat, m-ai controlat emoţional si m-ai determinat să fac asta? (Turba de furie.) Vrei sa spui că mi-ai controlat sentimentele tot timpul de atunci încoace?
    Pe chipul lui Magnifico trecu o umbră de zîmbet:
    ― De ce nu? Nu crezi că e posibil? Atunci întreabă-te... Dacă ai fi judecat cu propria-ţi minte, ai fi riscat să mori pentru un monstru necunoscut pe care nu-l mai văzusesi în viaţa ta? Îmi imaginez că ai fost si tu surprins de ceea ce-ai făcut cînd, mai tîrziu, ai apreciat lucrurile la rece.
    ― Da, spuse Bayta distantă, ai fost controlat. E cît se poate de limpede.
    ― Asa cum s-a si întîmplat, continuă Catîrul, Toran nu era în primejdie. Locotenentul avea ordine precise să ne facă scăpaţi. Asa că noi trei si Pritcher am plecat pe Fundaţie si aţi văzut cum s-a pornit de îndată campania mea. Cînd Pritcher a fost judecat de Curtea Marţială cu noi de faţă, am fost foarte ocupat. Judecătorii militari din acel proces au comandat mai apoi escadroane în război. S-au predat destul de repede, iar Flota mea a cîstigat bătăliile de la Horleggor si altele mai neînsemnate. Prin Pritcher l-am cunoscut pe doctorul Mis care mi-a adus un Vizi-Sonor din proprie iniţiativă si mi-a simplificat extraordinar misiunea. Dar n-a făcut-o numai din proprie iniţiativă.
    ― Concertele acelea! îl întrerupse Bayta. Tot încercam să le găsesc rostul. Acum înţeleg.
    ― Da, spuse Magnifico. Vizi-Sonorul acţionează ca un instrument de focalizare a atenţiei. Într-un fel, este un instrument primitiv pentru controlul emoţional. Cu el pot manipula mai intens mulţimi si indivizi luaţi separat. Concertele pe care le-am dat pe Terminus, înainte de a capitula, si pe Haven, înainte să cadă si ea, au contribuit la proliferarea unui defetism general. L-as fi putut face pe prinţul-mostenitor să se simtă foarte rău, dar nu l-as fi ucis fără Vizi-Sonor. Înţelegeţi? Cea mai importantă descoperire era însă Ebling Mis. Sau, mai degrabă, ar fi putut să fie... spuse Magnifico îndurerat, apoi reluă grăbit: Există o anumită faţetă a controlului emoţional despre care nu stiţi nimic. Intuiţia, sau acuitatea percepţiei, sau înţelegerea fără cuvinte, sau cum vreţi s-o numiţi, poate fi tratată drept o emoţie. Cel puţin asa o consider eu.
    Fără a astepta un răspuns, continuă:
    ― Mintea umană lucrează cu un randament scăzut. De obicei se vehiculează cifra de douăzeci la sută. Cînd si cînd, pentru o frîntură de secundă, apare cîte o licărire de mare forţă care se numeste intuiţie. Am descoperit demult că pot induce o utilizare continuă a creierului cu un randament superior. Este un proces ucigător pentru persoana afectată, însă e util. Anihilatorul de Cîmp Atomic pe care l-am folosit în războiul contra Fundaţiei a fost rezultatul inducerii unei asemenea stări la un Tehnician de pe Kalgan. Din nou am lucrat prin intermediul celorlalţi. Ebling Mis era ţinta mea. Posibilităţile lui erau considerabile si aveam nevoie de el. Chiar înainte de a se declansa războiul împotriva Fundaţiei, trimisesem deja delegaţi pentru a negocia cu Imperiul. De atunci am început căutarea celei de-a Doua Fundaţii. Evident că n-am găsit-o. Dar era clar că trebuia s-o găsesc, iar Ebling Mis era răspunsul. Cu mintea lui, la maximum de randament, ar fi putut reface munca lui Hari Seldon. Parţial a reusit. L-am împins pînă la ultima limită. Procesul era nemilos, însă trebuia terminat. Ar fi murit în final, dar ar fi trăit... (Redeveni îndurerat.) Ar fi trăit îndeajuns de mult. Noi trei, împreună, ne-am fi putut continua drumul pînă la cea de-a Doua Fundaţie. Ar fi fost ultima bătălie... dacă n-as fi gresit.
    ― De ce o lungesti atît? întrebă Toran, care nu se mai putea stăpîni. Care a fost greseala pe care ai făcut-o? Si... si termină odată cu discursul ăsta.
    ― Ei, bine, greseala a fost soţia ta. Ea era o persoană neobisnuită. Nu mai întîlnisem una ca ea pînă atunci. Eu... eu... (Vocea lui Magaifico se frînse brusc, îsi reveni cu greu.) Continuă sumbru: Ea m-a plăcut fără a fi nevoie să mă joc cu emoţiile ei. Nu-i provocam repulsie si nici nu-si bătea joc de mine. Ei îi era doar milă. Ţinea la mine! Nu înţelegeţi? Nu pricepeţi ce însemna acest lucru pentru mine? Nimeni, pînă atunci... Ei bine, am preţuit asta. M-au trădat propriile mele emoţii, desi eu le stăpîneam pe ale tuturor celorlalţi. Ei nu i-am controlat deloc emoţiile, nu am intervenit. Ţineam prea mult la acel sentiment normal. A fost greseala mea, prima mea greseală. Tu, Toran, erai sub control. Nu m-ai bănuit niciodată; niciodată n-ai pus la îndoială ce spuneam; niciodată n-ai văzut ceva deosebit sau ciudat la mine. De exemplu, atunci cînd ne-a oprit nava "filiană". Apropo, cunosteau poziţia noastră în spaţiu pentru că eram în legătură cu ei, asa cum am rămas tot timpul în legătură cu generalii mei. Cînd ne-au oprit, am fost dus la bordul acelei nave pentru a mă ocupa de Han Pritcher, care era prizonier. Cînd am plecat, el era colonel, un om al Catîrului, si comanda nava. Întreaga operaţiune a fost prea în văzul lumii chiar si pentru tine, Toran. Cu toate acestea, ai acceptat explicaţia mea, care era plină de inadvertenţe, înţelegi ce vreau să spun?
    Toran făcu o strîmbătură si-l provocă:
    ― Cum ai păstrat legătura cu generalii tăi?
    ― N-a fost o problemă. Transmiţătoarele în ultraunde sînt usor de mînuit si, pe deasupra, portabile. Nici nu puteam fi detectat în adevăratul înţeles al cuvîntului. Oricine m-ar fi surprins asupra faptului ar fi plecat după ce-i lăsam un gol în memorie. S-a întîmplat de cîteva ori. Pe Neotrantor, emoţiile mele prostesti m-au trădat din nou. Bayta nu era sub controlul meu, dar, chiar si asa, nu ar fi putut să mă suspecteze vreodată dacă mi-as fi păstrat sîngele rece cu prinţul-mostenitor. Intenţiile lui faţă de Bayta... m-au scos din minţi. L-am ucis. A fost un gest necugetat. O luptă nevăzută ar fi dat acelasi rezultat. Si totusi, bănuielile tale n-ar fi devenit certitudini dacă l-as fi oprit pe Pritcher din vorbăria lui sau i-as fi acordat mai puţină atenţie lui Mis si mai multă ţie... Ridică din umeri.
    ― Acesta e finalul? întrebă Bayta.
    ― Acesta e finalul.
    ― Si acum?
    ― Eu îmi voi continua programul. Voi găsi un altul la fel de dotat si de pregătit ca si Ebling, desi mă îndoiesc că în vremurile astea decăzute voi reusi. Va trebui să caut altfel cea de-a Doua Fundaţie. Într-un fel, voi m-aţi înfrînt.
    Bayta se ridică în picioare, triumfătoare:
    ― Într-un fel? Doar într-un fel? Noi te-am înfrînt pe de-a-ntregul! Toate victoriile tale în afara Fundaţiei nu valorează nimic, întrucît Galaxia este un gol supus barbariei. Fundaţia însăsi reprezintă o victorie neînsemnată fiindcă nu era menită a împiedica felul de criză creată de unul ca tine. Trebuie să învingi cea de-a Doua Fundaţie ― A Doua Fundaţie ―, dar aceasta te va înfrînge. Singura ta sansă este s-o descoperi si s-o lovesti cît este nepregătită. Acum n-o vei putea face. Cu fiecare clipă care trece, ei vor fi tot mai pregătiţi ca să te înfrunte. În acest moment, poate chiar în această clipă, masinăria a pornit. Vei afla doar cînd te va izbi, iar puterea ta vremelnică se va nărui si vei fi încă unul dintre cuceritorii ţanţosi care vor fi strălucit o clipă, pentru ca apoi să dispară din istorie. (Respira precipitat, gîfîind, în pornirea ei vehementă.) Iar noi te-am înfrînt, eu si Toran. Sînt gata să mor.
    Dar ochii tristi si căprui ai Catîrului erau ochii tristi, căprui si iubitori ai lui Magnifico:
    ― Nu te voi ucide nici pe tine, nici pe soţul tău. Vă va fi imposibil să-mi mai faceţi vreun rău, iar moartea voastră nu-l va învia pe Ebling Mis. Greselile îmi aparţin si răspund pentru ele. Tu si soţul tău puteţi pleca! Mergeţi în pace, de dragul a ceea ce numesc eu prietenie. Apoi adăugă cu puţină mîndrie: Dar, între timp, încă mai sînt Catîrul, cel mai puternic om din Galaxie. Si totusi voi înfrînge cea de-a Doua Fundaţie.
    Bayta îsi slobozi ultima săgeată cu o certitudine calmă si hotărîtă:
    ― Ba nu! Încă mai am încredere în înţelepciunea lui Seldon. Vei fi primul si ultimul stăpînitor al dinastiei tale.
    Magnifico avu o tresărire:
    ― Al dinastiei mele? Da, m-am gîndit adesea la asta: As putea întemeia o dinastie. Ar trebui să am o consoartă potrivită...
    Bayta surprinse licărirea semnificativă din ochii lui si îngheţă de groază.
    Magnifico dădu din cap:
    ― Îţi simt repulsia, dar e o copilărie. Dacă lucrurile ar sta astfel, mi-ar fi foarte usor să te fac fericită, să plutesti într-o beatitudine artificială, cu nimic deosebită de emoţia adevărată. Numai că lucrurile nu stau astfel. Mă numesc Catîrul... dar, evident, nu datorită puterii mele...
    Se îndepărtă fără a mai privi în urmă.
    ------------------------------------

