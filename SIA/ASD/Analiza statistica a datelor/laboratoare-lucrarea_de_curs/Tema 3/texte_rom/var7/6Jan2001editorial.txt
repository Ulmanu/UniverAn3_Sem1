 Apa! ______________________________________________________________________ Dupa o vara secetoasa, Romania este in pragul unui an desertic. Putinatatea ploilor din anul trecut s-a simtit si-n pretul alimentelor, si in nivelul de trai, si in inflatie. Povara cazuta pe umerii guvernului Isarescu a fost acceptata ca o fatalitate. N-a vrut Dumnezeu si gata! Or, n-am scapat bine de efectele secetei din anul 2000 si ne pregatim sa infruntam o uscaciune si mai mare! Am inteles ceva din drama anului precedent? Anii "socialismului victorios" au pus in circulatie un banc. Care sint cei patru dusmani ai agriculturii socialiste multilateral dezvoltate? Primavara, vara, toamna si iarna! Adica, anotimpurile, privite ca o fatalitate pentru un sistem care nu se putea adapta conditiilor climatice. S-a schimbat ceva in Romania de pe vremea lui nea Nicu? Raspunsul e afirmativ. Da! Am distrus pina si sistemele de irigatii construite cu atita sirg! Si le-am stricat fiindca nu ne-am dat seama cit de utile sint. Iar asta n-am inteles-o pentru ca, decenii de-a rindul, am trait cu un sentiment pagubos. Ca sintem o tara bogata, fericita de Dumnezeu cu ape, munti, dealuri, clima armonioasa si toate celelalte. Si, orice am face, Cel de Sus o sa tot dea, si valorile patriei noastre dragi se vor regenera in vecii vecilor pentru ca "Romania e eterna" (si fascinanta!). De aici pina la autoturismele spalate in riuri, pina la defrisarile salbatice, pina la deversarile nerusinate nu mai era decit distanta intre o filozofie paguboasa si un comportament iresponsabil. Ani si ani ne-am uitat la "verzii" de prin alte tari ca la niste curiozitati politice, am privit protestele celor care incercau sa apere natura ca pe niste ciudatenii comice. I-am privit ca pe niste oameni care s-au saturat de bine si o iau razna. Decenii la rind am trecut cu totii spre casa prin baltile provocate de conducte sparte si ne-am zis, poate le repara, naibii, cineva! Dar n-am reactionat nici macar ca atunci cind pierdem o pisica. De doua saptamini, media romaneasca da semnale de alarma legate de seceta care se anunta. Guvernul a luat in discutie situatia creata, iar Ministerul Apelor a propus masuri care ar trebui aplicate in cazul unei secete prelungite. Cum mi se pare putin probabil ca in urmatoarele doua luni sa avem zapezi de patru-cinci metri (cam atita ar ajunge ca pamintul sa se sature de umezeala), ar trebui sa ne socotim deja in plina seceta. Or, masurile guvernului si cele luate la "Ape" nu pot insemna mare lucru fara o schimbare in mentalitatea oamenilor. Acestia, chiar in situatie de criza, nu vor gindi diferit la comanda. E ca si la benzina. E criza si se scumpeste - apare si consecinta negativa. Disperatii gauresc conductele si fura mai mult. Schimbarea de atitudine in rindul populatiei e o operatiune migaloasa, complicata, care necesita multa minte, bani si organizare. Or, numai la aceste capitole nu excelam. De asemenea, privatizarea distributiei apei e ca pestele pe uscat. Se sufoca in birocratie, aranjamente, spagi, lipsa legislatiei. Nimeni nu stie ce conducte pe unde trec, ale cui sint, cine le poate vinde, dar mai ales cine le schimba si ce cistiga din asta. Dupa cum, o privatizare de-a valma poate face din distributia apei potabile una dintre cele mai nebune afaceri ale inceputului de mileniu. Sfisiati de prioritati, nu facem nici o miscare, in timp ce o treime din cantitatea de apa potabila ajunsa in orase se pierde prin strecuratoarea retelelor imbatrinite. Stiu ca toti cititorii nostri ar prefera ca in ziarul de simbata sa gaseasca niste glume in plus, un ton mai linistitor, daca nu chiar optimist. Apa nu e un subiect comic, nici romantic, nici intriga politista. E vital, si de aceea e mai greu de tratat convingator si palpitant. Abia cind nu mai este, cind nu mai stim pe unde sa scoatem camasa, incepem sa ne uitam la cer, sa ne punem palma streasina la ochi si sa privim neputinciosi in zare, asa cum fac beduinii in desert. Atunci, stirnite de caldura pirlitoare, incep sa apara, ca un miraj, valurile racoroase. Am da orice pentru un strop de apa care sa ne racoreasca gradinile si casele, si atunci am deveni mai intelepti si am pretui-o la adevarata ei valoare. In loc sa asteptam o asemenea clipa de desteptare, mai bine am incerca inca de pe acum sa privim problema cu maxima seriozitate. Una dintre resursele vitale ale Romaniei este in pericol. Daca ne trezim prea tirziu, nu vom face decit sa aratam ca, de cind tot mergem, n-am ajuns prea departe. _________________________________________________________________ 