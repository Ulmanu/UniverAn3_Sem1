 Cotitura in relatiile romano-germane Ultimele sase luni, dupa revenirea PDSR, la putere au adus, in perceptia germana, un suflu nou, de realism si pragmatism, in cadenta fortata. Social-democratii germani au gasit, contrar asteptarilor, foarte reduse si, poate, impotriva cliseelor mai vechi, interlocutori receptivi la Bucuresti. Coerenta executiv-parlamentara a noii puteri, plasarea explicita a Germaniei pe prima pozitie a intereselor romanesti in UE si NATO, deblocarea comunicarii politice in relatiile dintre ministerele de interne privind problema apatrizilor au fost un stimulator puternic. Pentru Berlin, Romania a inceput sa-si consolideze stabilitatea politica si economica, greu, dar constant, intr-un context instabil si inflamabil, intre placile tectonice geo-politice numite Albania, Macedonia, Iugoslavia si Moldova. Datele evolutiilor economice romanesti, chiar daca modeste, alcatuiesc in continuare un potential important, in conditiile saturatiei pietelor central-europene si ale unui impas de alarma in conjunctura economica germana interna. Asa s-a ajuns la vizita premierului Adrian Nastase in Germania, la inceputul acestei luni. In doar citeva saptamini de mobilizare generala, romanii au intocmit si prezentat oferte economice convingatoare. O delegatie a patronatului german s-a intors din Romania, cu o luna si jumatate in urma, entuziasmata (cuvintele lor) de eficacitatea si jocul de scena al noilor guvernanti. Incheierea in aceste zile, la Berlin, a unor acorduri, contracte si memorandumuri economice insumind un volum de peste un miliard de marci (cu un pachet de aceeasi valoare in faza de finalizare), este un succes major al noii puteri din Romania. Este, mai ales, recunoasterea progresului capitalismului romanesc, nascut, dar si crescut prin cezariana de 11 ani incoace. Sansa patrunderii capitalului german pe piata romaneasca devine, in sfirsit, viabila. In 11 ani, Germania a investit in Romania doar 750 de milioane de dolari. In citeva luni s-a creat cadrul politic si economic institutional pentru o multiplicare la un miliard pina la doua miliarde de marci a volumului contractelor investitionale germane. Sansa ca ele sa dea roade tine insa, in primul rind, de consecventa respectarii si aplicarii angajamentelor de catre romani: guvernanti, birocrati, lideri de opinie, oameni de afaceri, cetateni. Succesul economico-financiar al vizitei lui Nastase este dublat si de o schimbare sesizabila a perceptiilor germane privind sansele de integrare euro-atlantica a Romaniei. Desi n-a fost foarte categoric, cancelarul Schröder i-a spus lui Nastase la Berlin ca Germania respecta si sprijina dorinta de integrare a Romaniei in UE si NATO. N-au fost oferite termene si repere precise, dar este pentru prima oara cind politicienii germani vorbesc de "relatiile excelente" dintre cele doua tari. In anii din urma, la Bonn si Berlin se evocau "relatiile bune" sau acordarea sprijinului german pentru integrare "in masura posibilitatilor". Marea problema acum este asigurarea coerentei si continuitatilor in domeniul reformelor in Romania si a aplicarii conventiilor cu Germania. Spre deosebire de germani, romanii, de dreapta sau de stinga, au o mare dificultate in a pastra cadenta potrivita a ispravirii trebii. O nepotrivire de caracter, care insa trebuie nu doar recunoscuta, ci si coborita din fatalitate in flexibilitate. Cind vor si pot, romanii practica aceasta proba cu mare succes. Un motiv suplimentar al actualului succes este luarea la cunostinta, in Romania si in Germania, a unei anumite scadente dramatice: In absenta unor schimbari rapide, Romania risca acum, mai mult decit oricind in ultimii 11 ani, sa piarda trenul occidentului, pentru multa vreme sau definitiv. O balansare a Romaniei in bivuacul cenusiu al postsovieticilor nemintuiti, atita vreme cit poate fi inca evitata, nu va fi niciodata provocata de cel mai responsabil actor vest-european din UE si NATO. In sfirsit, avem, probabil, de-a face acum cu cea de-a treia noua schimbare de paradigma cultural-politica in relatiile dintre Romania si Germania, in epoca moderna. La sfirsitul secolului al 19-lea, elitele si evolutiile romanesti au fost formate si influentate in mod hotaritor de modelul german. Crearea Regatului si boom-ului economic-cultural, in datele "revolutiei conservatoare", au fost efecte directe ale influentei germane. In anii 30 ai secolului al XX-lea inregistram un al doilea moment de relansare a relatiei, marcata insa de epilogul catastrofal programat al ideologiilor de extrema dreapta din cele doua tari. In anii 70, Ceausescu, in plin razboi rece, ofera Germaniei de vest un rol important in industrializarea Romaniei. A facut-o insa in schimbul sasilor si al svabilor si in conditiile dezastruoase din anii 80, cind a sacrificat tara in numele dictaturii. O reactivare in forta a relatiilor romano-germane, in climatul cultural si geo-politic euro-atlantic comun, in ciuda marilor diferente de evolutie dintre cele doua tari, redevine posibila acum. N-o vor doar romanii, ci raspund provocarii, iata, inca o data, si germanii. Euforia nu este insa deloc recomandabila. Romania se afla doar la inceputul reformei, in ciuda dorintelor de modernizare rapida, inca in minoritate. Dezechilibrarea spectrului politic, in defavoarea dreptei, riscurile rabufnirilor extremiste, incertitudinea statutului geo-politic sint factori reali si majori de risc. Un succes economic si politic al relatiei romano-germane, care sa depaseasca faza de eterna tinara speranta, devine insa o garantie a occidentalizarii Romaniei. EMIL HUREZEANU Fostul presedinte FPS a petrecut o jumatate de zi la Cercetari Penale, in Calea Rahovei Radu Sirbu: "Toate deciziile privind privatizarea RomTelecom au fost luate de comitetul condus de Radu Vasile" Fost presedinte al Fondului Proprietatii de Stat, Radu Sirbu a fost audiat ieri aproape o jumatate de zi de politistii anchetatori ai Directiei Cercetari Penale din Inspectoratului General al Politiei, in legatura cu modul in care a fost privatizat RomTelecom. "Aducerea mea aici nu s-a facut nici din motive economice, nici morale, ci, pur si simplu, la comanda politica. Ovidiu Musetescu a dovedit ori rea credinta, ori incompetenta, cind a depus plingerea penala", a declarat fostul presedinte FPS, la sosirea, in jurul orei 11.00, la DGP. El a adaugat ca platile pentru firma de consultanta Goldman-Sachs s-au facut legal. Sirbu a venit la sediul DCP fara avocat, fara masina si destul de destins. De fapt, atit Sirbu, Pantis - audiat miercuri, cit si Tsakoniatis- ce va fi audiat azi, vor da cu subsemnatul pe coli albe, nu pe formulare de invinuit sau inculpat. Ceea ce inseamna ca aceste audieri fac parte din verificarile prealabile, in legatura cu o eventuala incepere a urmaririi penale. In data de 12 iunie, ministrul privatizarii, Ovidiu Musetescu, declarase ca IGP face o "ancheta specifica" in legatura cu un comision de noua milioane de dolari acordat de FPS firmei Goldman-Sachs pentru consultanta oferita la privatizarea Romtelecom. Radu Sirbu arata cu degetul spre Comitetul de Coordonare a Privatizarii Dupa audierea de miercuri, de la DCP, fostul ministru al Comunicatiilor, Sorin Pantis a declarat presei ca i-au fost puse intrebari tipice in astfel de cazuri, adaugind ca politisii nu l-au mai convocat pentru alta intilnire. El a refuzat sa dea alte amanunte. In schimb, tot miercuri, Radu Sirbu a sustinut ca toate deciziile privind privatizarea RomTelecom au fost luate, conform HG 632/1998, de Comitetul de Coordonare a Privatizarii companiei, condus de fostul premier Radu Vasile. "FPS a fost doar instrumentul prin care statul a executat aceasta privatizare asa cum legea ii permitea. Din aceasta cauza, cred ca sint citat in calitate de martor", a spus Sirbu. Din Comitetul de Coordonare a Privatizarii, condus de fostul premier Radu Vasile, au mai facut parte fostii ministri Valeriu Stoica, Victor Babiuc, Sorin Pantis, Decebal Traian Remes, fostii presedinti ai FPS Sorin Dimitriu si Radu Sirbu, precum si Vlad Tepelea, fost presedinte al Consiliului de Administratie al Romtelecom. "O comanda politica" Radu Sirbu a fost asteptat peste sase ore de zeci de ziaristi sa paraseasca celebrul bastion al Cercetarilor Penale din Calea Rahovei, unde stii cind intri dar niciodata cind iesi. In jurul orei 17.00, el a iesit, la fel de zimbitor precum intrase, raspunzind cu amabilitate la toate intrebarile ziaristilor. "Audierile s-au desfasurat in conditii destul de civilizate. Am discutat toate detaliile pe care le cunosc privind etapa finala a privatizarii RomTelecom", a declarat Sirbu. Referitor la controversata legalitate a comisionului oferit de FPS, fostul presedinte al privatizarii sustine ca "plata s-a facut conform uzantelor internationale: un onorariu fix, de un milion de dolari, la care s-a adaugat un comision de succes de 0,9 la suta, dar nu mai mic de 8 milioane de dolari". Si a repetat: "Privatizarea a fost urmarita si supravegheata de comitetul de privatizare a RomTelecom, care era condus de prim-ministrul Radu Vasile". Si la iesirea de la confruntarea cu anchetatorii, Radu Sirbu a sustinut ca in spatele plingerii penale este o comanda politica pentru ca "politia a fost pusa in situatia de a gasi probe care sa sustina aceasta plingere". Intrebat daca va mai veni la Cercetari Penale, Radu Sirbu a declarat: "Sper sa nu mai fie cazul, dar, daca voi fi chemat, voi veni, spre deosebire de concitadinul meu, Gheorghe Funar, care vine la Politie numai cu mandat de aducere". CHRISTIAN LEVANT DANIEL NEAMU PD sare in apararea lui Radu Vasile Fostul premier Radu Vasile, asupra caruia fostul presedinte al FPS Radu Sirbu, a aruncat responsabilitatea privatizarii RomTelecom, este acum senator al Partidului Democrat. Referindu-se la posibila audiere a acestuia, presedintele PD, Traian Basescu, a spus ca "oricine are dreptul sa se informeze, dar nimeni nu are dreptul sa boicoteze procesul de privatizare din Romania". Basescu apreciaza ca detaliile audierilor nu trebuiau facute publice. "Eu as fi cerut sa se faca o ancheta netelevizata. Acum se face televiziune, iar Rus ar trebui trimis sa ia un Oscar pentru aptitudini de artist, caci n-are nimic in comun cu politia. E o biata marioneta pe care o misca toti cum vor. Cind duce aurolaci, cind scoate tigani... Se ocupa si el de lucruri pe care cred ca nici nu le prea intelege. De la om de afaceri la militian e cale lunga. Ministrul Rus demonstreaza ca a ajuns foarte repede militian", declara Traian Basescu. NARCISA IORGA Intoarcerea lui Vasile In plina conferinta de presa, ieri, ciinele Vasile a devenit subiect central, presedintele PD fiind presat sa dea explicatii, caci presa ultimelor zile a comentat faptul ca acesta a fost alungat din curtea partidului. Dupa conferinta, o cohorta de ziaristi si lideri de partid porneau in cautarea eliberatului Vasile, pe aleile din curtea PD. Undeva, in spatele unei anexe, la umbra unei masini, Vasile zacea, si speriat, si incalzit, linga un vas. Secretarul executiv Mihai Darie, cel care l-a tot carat pe ciine la veterinar, s-a aplecat sa-l mingiie. Vasile se ridica plictisit si se ascunde sub o masina. Basescu pleaca explicind: "Vasile nu e un ciine vagabond, e un ciine cu stapin. Si, de fapt, e un bun de patrimoniu, nu doar al PD, ci al intregului oras. Doar e cel mai celebru ciine". NARCISA IORGA Bref Columbienii i-au numarat lui Iliescu trei mandate La Palatul Cotroceni, ieri, a fost ziua decorarilor. Inca de dimineata, presedintele Iliescu a decorat-o pe directoarea "Monitorului Oficial", Eugenia Ciubincan. Din partea sefului statului Columbian, prin intermediul presedintelui Camerei Reprezentantilor a acestei tari, Basilio Villamizar Trujilo, Ion Iliescu a primit tot ieri Ordinul Democratiei Simon Bolivar in grad de Colan. Si Trujilo a fost medaliat ieri, dar cu Ordinul National Steaua Romaniei in grad de Mare Cruce. Emotionat, oaspetele columbian a vrut sa-l ridice in slavi pe Iliescu subliniidu-i meritele, dar, cind s-a referit la acestea, le-a localizat "in primele dumneavoastra doua mandate". Mica gafa a trecut neobservata. ( C.O. ) Invitatie adresata Deutsche Bank Premierul Adrian Nastase le-a propus oficialilor de la Deutsche Bank sa deschida pe piata romaneasca o filiala proprie a bancii. El si-a exprimat speranta ca reprezentantii sistemului bancar german se vor implica direct in realizarea unor proiecte in Romania, nu doar in operatiuni de creditare. Nastase si-a exprimat regretul ca nu i-a convins pina acum pe oficialii Deutsche Bank sa deschida o filiala la Bucuresti. Adrian Nastase s-a aflat, timp de trei zile, intr-o vizita oficiala in Germania. ( L.P. ) ApR, un vicepresedinte mai putin Biroul Executiv Central al ApR l-a exclus ieri din partid pe Marin Antonescu, presedinte al organizatiei Dimbovita si vicepresedinte al partidului. Masura a fost luata pentru ca liderii ApR au constatat cu stupoare ca Antonescu, fara nici un mandat din partea partidului, initiase discutii cu PD, in vederea unei colaborari in plan politic a celor doua formatiuni. Liderii ApR isi doresc colaborarea cu PD, dar nu au acceptat ca "o persoana lipsita de credibilitate" sa puna in pericol relatiile cu acest partid. Conform unor surse din partid, Marin Antonescu a fost, inainte de 1989, ofiter DIE. ( D.V. ) Agathon schimba fata litoralului In acest an, ministrul turismului, Dan Matei Agathon, are de dus la bun sfirsit un angajament: revigorarea turismului romanesc, avind ca punct-cheie litoralul. Prin urmare, el a constituit o comisie formata din reprezentanti ai autoritatilor locale si inspectorul-sef al Corpului de Control din Ministerul Turismului, Mihai Barbuliceanu. In urma unui control in statiunea Eforie Nord, comisia a inchis o serie de puncte unde se comercializau produse alimentare si de origine animala fara respectarea normelor igienico-sanitare. S-a recomandat autoritatilor locale sa reverifice autorizatiile de amplasament ale agentilor economici si anularea autorizatiilor nelegale. Ministerul Turismului promite ca astfel de actiuni vor continua, cazul Eforie neraminind unul izolat. ( M.C. ) [15][pl.dll?rid=expresro] 