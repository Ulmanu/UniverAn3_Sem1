 Dupa doua decizii judecatoresti nefavorabile, Gore se detaseaza in invins Doua decizii judecatoresti pronuntate luni, in cea de-a 27-a zi a "dramei electorale" americane declansate dupa scrutinul prezidential din 7 noiembrie, au spulberat aproape in totalitate sperantele vicepresedintelui Al Gore de a rasturna rezultatul votului din Florida. La numai citeva ore dupa ce Curtea Suprema din Washington a suspendat, spre satisfactia republicanilor, o decizie favorabila candidatului democrat privind includerea in rezultatul final a rezultatelor numaratorilor manuale, judecatorul Sanders Sauls, din Tallahassee, Florida, a respins o cerere a lui Gore de declansare a unei noi numarari manuale a aproximativ 12.000 de buletine de vot aflate in litigiu. Avocatii lui Gore sustin ca, in districtele Leon si Miami-Dade, anumite buletine de vot nu au fost contabilizate de masinile de numarare, in timp ce in districtele Palm Beach si Nassau au fost semnalate nereguli grave in cursul procesului de inregistrate a voturilor, de natura sa influenteze rezultatul final. Al Gore, respins pe toata linia Potrivit declaratiilor judecatorului Sauls, avocatii lui Gore, care pretind ca neregulile semnalate in procesele de numarare a voturilor au dus la esecul candidatului democrat in alegeri, nu au reusit sa-si fundamenteze legal pledoaria. "Nu exista nici o dovada statistica si nici o alta proba credibila care sa demonstreze ca rezultatele alegerilor in Florida ar putea fi diferite de cele confirmate deja de comisia electorala", a declarat Sauls. "Aceasta curte nu a sesizat probe concludente care sa demonstreze exercitatea vreunei influente nepermise sau comiterea vreunei ilegalitati, a unor neglijente majore sau fraude in timpul procesului de numarare a voturilor in statul Florida", a mai spus acesta. Imediat dupa ce decizia judectorului Sauls a fost anuntata, avocatii lui Gore au inaintat recurs direct la Curtea Suprema a Statului Florida. Democratii ataca pe toate fronturile Desi influenta sa politica s-a diminuat considerabil in ultima vreme, candidatul democrat spera sa cistige macar pe unul din cele patru fronturi de atac in justitie pe care batalia post-electorala se desfasoara in prezent: in afara celor doua actiuni de la Curtea Suprema de Justitie din Florida, tabara republicana spera sa poata obtina anularea a aproximativ 25.000 de buletine de vot (majoritate in favoarea lui Bush) din comitatele Semiole si Martin. Gore s-a lansat intr-o lupta contracronometru, in incercarea de a intoarce rezultatul in favoarea sa inainte de 12 decembrie, cind Florida trebuie sa-i desemneze pe cei 25 de electori care vor reprezenta acest stat in colegiul electoral. Daca situatia din acest moment nu va suferi nici o rasturnare in urma unei decizii judecatoresti, electorii desemnati de Florida vor vota pentru Bush, care va avea in acest fel asigurata o majoritate de 271 de electori si ar deveni noul presedinte al Statelor Unite. Curtea Suprema din Florida pregateste ultimul verdict Curtea Suprema din Florida, care urmeaza sa pronunte doua decizii judecatoresti cu privire la alegerile prezidentiale organizate in acest stat, pare a fi ultimul arbitru al acestui complicat conflict, in conditiile in care, potrivit estimarilor analistilor americani, sansele unui verdict favorabil pentru tabara democrata s-au redus considerabil. Curtea a inceput ieri reanalizarea argumentelor aduse de cele doua tabere rivale, pentru a justifica o decizie anterioara de extindere a termenului-limita la care pot fi anuntate rezultatele finale in Florida. Aceasta decizie a fost casata luni de Curtea Suprema a Statelor Unite, care a estimat ca solicitarea de a relua numaratoarea manuala a voturilor in anumite districte din statul Florida este insuficient motivata juridic. Reamintim, in urma acestui verdict, avansul lui Bush, diminuat la 537 de voturi in urma includerii numaratorilor manuale partiale, a revenit la cifra initiala de 930. De asemenea, Curtea Suprema din Florida trebuie sa examineze apelul inaintat de avocatii lui Gore in cazul deciziei pronuntate ieri de judecatorul Sanders Sauls. DIANA EVANTIA BARCA Revolutie muzicala antiprezidentiala in Filipine Manifestantii pun texte anti-Estrada pe slagarele lui Ricky Martin Muzica a devenit din nou "hrana" protestelor care continua de zile in sir in Filipine, unde, mai nou, hitul lui Ricky Martin "Livin' La Vida Loca" (O viata nebuna) a devenit imnul tot mai numerosilor demonstranti care cer demisia presedintelui Joseph Estrada, acuzat ca ar fi primit mita citeva milioane de dolari de la "nasii" jocurilor de noroc ilegale. Dragostea filipinezilor pentru muzica si dans, in combinatie strinsa cu miscari de strada, a putut fi remarcata ultima oara la jumatatea anilor '80, in timpul revoltei "puterea poporului" care s-a soldat cu inlaturarea dictatorului Ferdinand Marcos. In aceste zile, cind Estrada se asteapta sa fie supus unui proces de demitere, initiat de Senat, sub acuzatiile de coruptie si luare de mita, majoritatea cintecelelor fredonate de multime au tente umoristice fie in sine, fie in context. Slagare antiprezidentiale din hituri internationale Manifestantii au imprumutat "bucatele" din cintecul starului de muzica latino-americana, din colinde de Craciun, din cintece traditionale filipineze si din citeva slagare internationale pentru a sublinia intr-un mod hazliu ceea ce vor de fapt: demisia lui Estrada. "Erap, Erap, demisia" este refrenul unui cintec la moda, a carui linie melodica a fost imprumutata de la marsul "Glory, Glory Hallelujah". Versurile adaptate vorbesc despre partidele de jocuri de noroc incinse in palatul prezidential si in numeroasele case despre care se spune ca au fost cumparate de Estrada si de amantele sale. "Erap", porecla de strada a lui Estrada, inseamna in filipineza "amic" citit invers. In alte cintece adaptate, presedintele este descris ca "inamicul public nr. 1" sau ca "actorul-presedinte caruia nu-i pasa de nimic si care a transformat politica intr-o joaca". In afara de concertele rock, protestatarii organizeaza discoteci gen "Danseaza pina cade Estrada", curse de karting, un concurs de frumusete pentru homosexuali, un concurs de masa "tai-chi" condus de un atlet popular, un carnaval si un bazar cu articole anti-Estrada. CONSTANTIN VLAD Clasamentul celor mai periculoase telefoane mobile Citeva dintre cele mai bine vindute telefoane mobile emit si cele mai mari niveluri de radiatii, se arata in concluzia celui mai amplu studiu pe aceasta tema, realizat in tarile vest-europene. Analizarea in laborator a 28 de modele diferite fabricate de citeva mari si cunoscute companii producatoare de telefoane celulare a aratat ca aparatul cu cele mai puternice emisii de unde electromagnetice nocive este Ericsson T28s. Acesta emite radiatii de sase ori mai mult decit Nokia 8850 cel mai putin daunator aparat. Cu toate ca nici unul dintre telefoanele testate nu violeaza normele internationale de siguranta, unii experti sint de parere ca limitele considerate acceptabile, astfel incit radiatiile sa nu "incinga" creierul cu microunde, ar putea fi plasate "prea sus", pentru ca eventualele pericole pentru sanatate se afla inca in curs de analiza. Studiul, ale carui rezultate au fost publicate in Elvetia, mai arata ca telefoanele cele mai noi sint si cele mai puternice, deci emit mai multe radiatii. Emisiile au fost masurate folosind ratele de absorbtie energetica specifica (SAR, wati per kilogram), care determina cantitatea de energie absorbita in organismul utilizatorului de celular. VLADIMIR BALABAN Magazin de "mobila nazista" la Hanovra Sufrageria Adolf, canapeaua Hermann si biblioteca Rommel sint la mare cautare Un comerciant din Germania, care a pus in vinzare garnituri de mobilier cu nume care amintesc de figuri sonore din nomenclatura celui de-al Treilea Reich, cum ar fi garnitura de sufragerie "Adolf" sau biblioteca "Rommel", a fost condamnat ieri de un tribunal din Hanovra de... "flagranta lipsa de bun gust", si nicidecum pentru incalcarea legilor antinaziste, asa cum s-ar fi asteptat criticii sai, transmite Reuters. Franz-Georg Schiwetje, proprietarul unui magazin de mobilier din Hildesheim, localitate aflata la 30 de kilometri de Hanovra, a scadalizat organizatiile evreiesti din regiune in momentul in care a inceput sa-si publice in presa locala reclame ce anuntau oferta speciala, "Sufrageria Adolf", canapeaua "Hermann" sau "Biblioteca Rommel". Desi biblioteca Rommel si comoda Paulus fac trimitere la cei doi generali nazisti Erwin Rommel si Friedrich Paulus, iar setul de canapele Hermann este botezat dupa celebrul Hermann Goering, Schwrtje sustine ca nu exista nici o legatura intre produsele sale si cel de-al Treilea Reich, coincidenta de nume fiind o simpla intimplare. "Pur si simplu le-am pus in vinzare cu numele cu care le-am primit de la furnizori", a declarat patronul magazinului. Michael Fuerst, liderul unei organizatii evreiesti din Saxonia, i-a cerut procurorului din Hanovra sa-l acuze pe Schiwetje de violarea legilor anti-naziste, ce interzic orice elogiu adus celui de-al Treilea Reich. "Reclama reprezinta o tentativa clara de glorificare a nazismului si cerem luarea unor masuri urgente impotriva lui Schwetje", a declarat Fuerst. Procurorul care s-a ocupat de caz a explicat, insa, ca "nu toate dovezile de lipsa de bun gust pot fi pedepsite" si, "atita timp cit germanii isi pot boteza copii cu nume precum Adolf sau Hermann, nu este cu nimic mai rau sa dai aceste nume unor canapele sau dulapuri". "In afara de organizatiile evreiesti, nimeni nu a mai criticat aceste reclame", a declarat Schiwetje, precizind ca, din dorinta de a compensa orice eventuala ofensa, intentioneaza sa faca o donatie de cel putin 1000 de marci evreilor din regiune. DIANA EVANTIA BARCA Flash Prezidentialele moldovenesti intra in repriza a treia Parlamentarii moldoveni au esuat pentru a doua oara in tentativa de a alege presedintele tarii, candidatul comunist Vladimir Voronin obtinind 50 de voturi, iar contracandidatul sau, Pavel Barbalat, 35, 13 buletine de vot fiind anulate, relateaza France Presse. Pentru a putea fi ales, candidatul la presedintie are nevoie de 61 de voturi din cele 101 posibile. Parlamentul a esuat si in tentativa anterioara de alegere a sefului statului, care a avut loc vineri, votul fiind anulat de Curtea Constitutionala deoarece comunistii au incalcat procedura votului secret prevazuta de Constitutia tarii. Urmatorul tur de scrutin va avea loc miercuri, iar daca deputatii nu vor reusi sa aleaga presedintele in urmatoarele trei tururi care vor avea loc, pina pe 24 decembrie, seful statului va dizolva parlamentul urmind a se organiza alegeri legislative anticipate. ( C.M. ) Prostituate romance si moldovence, arestate in Serbia Doi cetateni iugoslavi au fost arestati sub acuzatia ca au organizat mai multe transporturi de imigranti clandestini - in principal femei din Republica Moldova si Romania - catre Republica Srpska, relateaza AFP, citind presa de la Belgrad. In timpul arestarii celor doi iugoslavi, Mladen Dalmacija si Zdravko Lakovici, politia a mai interpelat 17 tinere, originare din Republica Moldova si Romania, care urmau sa fie transferate in Republica Srpska pentru a fi angajate in baruri. Dalmacija avea complici romani in aceasta afacere, dezvaluie cotidianul "Politika", adaugind ca traficantii primeau 500 de marci pentru fiecare fata care ar fi fost transportata in Republica Srpska. Politia a descoperit pasapoarte false asupra tinerelor, acestea urmind sa fie cel mai probabil expulzate de pe teritoriul Iugoslaviei. ( L.C. ) Austria candideaza la iesirea din UE Peste 100.000 de austrieci au semnat un document prin care cer ca Austria sa paraseasca Uniunea Europeana, ceea ce obliga parlamentul sa inscrie acest subiect pe agenda de lucru, relateaza AFP. Legile austriece prevad ca, in cazul in care 100.000 de persoane semneaza o asemenea cerere, parlamentul sa fie obligat sa o dezbata. "Sintem foarte fericiti de acest rezultat care demonstreaza ca oamenii s-au saturat de UE", a declarat purtatorul de cuvint al initiativei "Actiunea pentru iesirea din UE", Gabriele Wladyka. "Actuala extindere a bolii vacii nebune este un exemplu in plus in ceea ce priveste problemele pe care ni le creeaza UE", a afirmat ea. Colectivul initiativei, care a lansat aceasta cerere saptamina trecuta, considera ca Uniunea Europeana nu a adus, in cinci ani, nimic bun poporului austriac, dar ca totusi constituie un lucru bun pentru marile intreprinderi. Austria a aderat la UE in 1995, dupa un referendum prin care 75 la suta din populatie a fost de acord cu integrarea. ( C.M. ) Japonezele schimba macazul O companie feroviara nipona a decis sa introduca in componenta ramelor vagoane rezervate exclusiv femeilor pentru a se evita hartuiala la care acestea sint supuse de catre barbati atunci cind circula singure seara, relateaza AFP. Compania Keio Teito Electric Railway, care exploateaza mai multe rute de la periferia capitalei nipone Tokio, va introduce acest serviciu cu titlu experimental inca din cursul acestei luni. Perioada sfirsitului de an este renumita in Japonia pentru faptul ca barbatii care calatoresc seara se afla adesea in stare de ebrietate, dupa ce au participat la petrecerile organizate de intreprindere. Hartuirea sexuala este una dintre urmarile starii euforice a barbatilor, anul trecut fiind inregistrate 351 astfel de plingeri. ( C.M. ) Testamentul printisorilor Printul William si printul Harry, fiii printului Charles, au fost rugati de guvernul britanic sa stabileasca modul in care doresc sa fie inmormintati, pentru a evita confuzia care s-a declansat la moartea mamei lor, printesa Diana, a anuntat "Daily Telegraph". William, 18 ani, al doilea in linie de succesiune la tron dupa tatal sau, Charles, si Harry, 16 ani, au fost invitati sa isi puna pe hirtie dorintele in materie de funeralii. Regina Elisabeta a II-a si copiii sai, Charles, Andrew, Edward si Anna, au informat deja guvernul in ceea ce priveste inmormintarea lor. In general, inmormintarile celor mai in virsta membri ai familiei regale sint "regizate" cu mult timp inainte, tinind cont de dorintele fiecaruia, dar acum este pentru prima data cind guvernul cere asemenea detalii celor mai tineri membri ai familiei regale. Lui William si Harry li s-a cerut sa spuna ce fel de muzica prefera si care sa fie invitatii. Mamei lor, printesa Diana, nu i se cerusera astfel de detalii, iar guvernul s-a confruntat cu dificultati in organizarea funeraliilor. ( C.M. ) Jucarii pe piine Concernul japonez Sony a lansat ieri, in cadrul unei festivitati organizate la sediul companiei din Tokyo, un nou tip de prajitor de piine, care-i va incinta cel mai mult pe copii, deoarece feliile aurii "ies" din aparat, "inscriptionate" cu chipul indragitului personaj de desene animate "Winnie the Pooh" ("Ursuletul Winnie"). Mitsuko Ota, o angajata a companiei, a facut o scurta demonstratie, prezentindu-le celor care au participat la lansare felia de piine rumenita, de pe care zimbeste poznasul ursulet. Pentru a-i amuza si mai mult pe micutii amatori de sandvisuri, prajitorul-minune "interpreteaza" si o scurta melodie din coloana sonora a filmului "Winnie the Pooh" atunci cind felia de piine este prajita suficient. Potrivit reprezentantilor companiei, aparatul va fi disponibil pe piata japoneza la pretul de 10.000 de yeni (90 de dolari). ( D.B. ) Decanul de virsta al omenirii a murit la 111 ani Cel mai batrin om din lume, fermierul american Benjamin Harrison Holcomb, al carui record a fost inregistrat ca atare in celebra Carte a Recordurilor, a murit luni, la virsta de 111 ani, transmite Reuters. Potrivit informatiilor furnizate de un purtator de cuvint local, batrinul a murit in locuinta sa din Carengie, Oklahoma, trecind fara chinuri in lumea de dincolo, dupa doar citeva zile in care a zacut la pat. Nascut la data de 3 iulie 1889 in localitatea Robinson, statul Kansas, Holcomb a fost intreaga sa viata fermier, ocupindu-se in special de cultivarea cerealelor si a bumbacului. Desi in ultimii ani s-a deplasat intr-un scaun cu rotile, batrinul a ramas mereu vioi si dinamic, ingrijindu-si cu multa grija proprietatea, sub supravegherea atenta a asistentelor care s-au ocupat de el pina in ultima clipa. BIANCA BACARDI Nunta pe masura buzunarului mirelui: Rochia Thaliei a cintarit 70 de kg In sfirsit, frumoasa actrita si cintareata mexicana Thalia s-a maritat. Si nu cu oricine, ci chiar cu presedintele companiei Sony Music, Tommy Mottola, fostul sot al cintaretei Mariah Carey. Si nu in orice rochie de mireasa, ci intr-una facuta din matase, atlaz si tul, cu o trena de 16 metri, brodata cu fir de argint, cusuta cu 15 kg de pietre pretioase si semipretioase. In acelasi timp, rochia Thaliei a batut un record de greutate, cintarind 70 kg, adica suficient cit sa-i indoaie... talia. De indoit, s-a indoit si sotul ei, cind a fost nevoit sa scoata din buzunar 35.000 USD - pretul vesmintului nuptial. Din tortul miresei, inalt de un metru si jumatate, avind 14 etaje si ornat cu 1.000 de trandafiri din zahar, s-au infruptat, printre altii, Barbra Streisand, Julio Iglesias, Michael Jackson, Robert de Niro, Ricky Martin, Bruce Springsteen si alti numerosi invitati de onoare la ceremonia religioasa desfasurata la catedrala San Patricio, din New York. O nunta ca-n povesti, cu peste 300 de participanti, care au facut-o pe Thalia sa declare: "M-as mai marita de citeva mii de ori!". ( C.D. ) 