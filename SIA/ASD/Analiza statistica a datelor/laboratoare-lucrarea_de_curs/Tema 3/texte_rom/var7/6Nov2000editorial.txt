 Ultima ora de dirigentie (1) ______________________________________________________________________ Elevul-problema Popescu, din clasa a XII-a, a exasperat pe toata lumea. Diriginta a albit, directorul e cu nervii in piuneze, ceilalti sint si ei disperati. Nu gasesc nici o solutie. De ani in sir s-a tot discutat in consiliul profesoral, la dirigentie, la sedinta cu parintii. Ma, daca nu recuperezi materia pierduta, te lasam repetent si te exmatriculam! Parintii au fost chemati in cancelarie, in fata conducerii scolii. A fost ultima intilnire. Li s-a spus clar, daca nu se pune la punct cu materia, adio, va zbura din scoala. La aceasta ultima intilnire, corpul profesoral si inspectorul-sef au cerut chiar un angajament scris, cu termenele bine fixate, cu lectiile si materiile la care beleaua scolii nu face fata. Parintii au semnat documentul, timpul a trecut, rebelul scolii tot nu invata tabla inmultirii si nu venea la ore. Asa ca, in sfirsit, diriginta a mai batut o data la usa familiei Popescu si a spus din prag, gata! Daca nu face principalele lucruri pe care le-am stabilit, il dam afara cit ai zice peste! N-o sa termine niciodata liceul. Daca vrea, poate sa aiba alta optiune. Sa se faca ciocanar, vinator, hingher, orice, dar student nu va ajunge niciodata! Cam pe aici poate fi plasat mesajul baronesei Emma Nicholson, pentru a intelege ca Uniunea Europeana, in relatiile cu codasa continentului, a ajuns la disperare. Pentru prima data, un inalt functionar din Parlamentul European ne spune clar: sau acceleram eforturile de integrare sau, daca ne razgindim, n-avem decit sa optam "pentru o alta cale". Adica pentru o scoala de corectie, pentru o slujba amarita pe un santier. Toate promisiunile de reforma ale Romaniei au ramas vorbe in vint. Timp de zece ani, elita politica romaneasca a tot dat din gura, promitind verzi si uscate (asemenea parintilor elevului Popescu), dar de facut, n-a facut mare lucru. Acum, la ceas de alegeri, "diriginta" europeana ne avertizeaza. In 100 de zile avem a ne face lectiile pe care nu le-am facut in zece ani. Privatizarea marilor colosi industriali - mincatori nesatui din bugetul public -, privatizarea marilor banci de stat, privatizarea IAS-urilor. Aproape ca ni s-a spus pe sleau. Ati vazut celalalt codas al clasei, Bulgaria, cum a recuperat, trecind chiar si printr-o perioada de "saracie acuta". Declaratia doamnei Nicholson (in ciuda faptului ca nu stim daca este urmarea unei hotariri oficiale a organismului european) contine nu doar exasperarea fata de progresul in ritm de melc al Romaniei, dar si amenintarea cu "optiunea pentru o alta cale" (deci nu spre Uniunea Europeana). Doamna Nicholson ne spune ca la fel de bine am putea alege scoala de corectie, adica sa intram in clasa cu Ucraina, Belarus, Rusia etc. Semnalul mi se pare crucial, mai ales in prag de alegeri. Ni se arata clar obiectivele esentiale care trebuie indeplinite pentru a mai avea o sansa la aderare. Intr-un anume fel, chiar ni se propune principalul subiect al dezbaterilor publice. Sintem sau nu hotariti ca in 100 de zile sa trecem prin foc si sabie aiureala mosmondita in zece ani? Cine isi asuma raspunderea? Guvernul Isarescu, cel care a intocmit planul trimis la Bruxelles, are infime sanse de a demonstra ca il poate pune in practica. Toate sperantele noastre ca reforma va continua si in anul electoral s-au dus pe copca. Mai mult, PDSR incearca blocarea privatizarilor si condamna vinzarea pe fuga a IAS-urilor. Simbata, Valeriu Stoica a spus ca obiectivele mentionate de doamna Nicholson sint oricum prioritati ale Romaniei si, prin urmare, "nu este nevoie de nici o recomandare si de nici un termen". Ceea ce, mai pe romaneste, suna, lasati, doamna, stim noi ce avem de facut, o sa vedeti ca izbutim chiar inainte. Dar la fel de bine s-ar putea intelege ca nu se va intimpla niciodata. Analizind reactiile altor politicieni romani, nu ne ramine decit sa trecem peste spusele lui Petre Roman ("Este o parere a dinsei") si sa ne oprim la PDSR si la Ion Iliescu. Ieri am primit la redactie o "informatie de presa" de la Biroul de Presa al PDSR. E vorba despre intilnirea dintre Ion Iliescu si baroneasa Emma Nicholson de Winterbourne si la care presedintele partidului a declarat: "Romania se va angaja deplin pentru indeplinirea criteriilor de aderare la Uniunea Europeana in paralel cu adoptarea unor masuri economice imediate a standardului de viata a cetatenilor romani". Dincolo de fraza incompleta, am inteles ca declaratia este un angajament al PDSR pe linia celor spuse de baroneasa. Sa fie vorba despre una dintre sutele de declaratii de complezenta facute de politicienii romani sau despre o schimbare spectaculoasa de optica? _________________________________________________________________ 