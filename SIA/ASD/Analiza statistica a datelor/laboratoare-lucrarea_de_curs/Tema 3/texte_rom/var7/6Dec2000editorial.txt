 Troaca si democratia ______________________________________________________________________ Niciodata mass-media din Romania n-au fost atit de unitare pe un subiect cum se intimpla in cazul Vadim si Partidul Romania Mare. Cu exceptia unui ziar al PDSR si unui cotidian de familie, toate mijloacele de informare (cotidian, saptaminal, posturi de radio si televiziune) au avut o reactie de aparare in fata ascensiunii lui Vadim. Singura exceptie aberanta vine de la pozitia unui jurnalist. Evit sa folosesc orice alt calificativ socotind ca prestatia acestuia se caracterizeaza prin ea insasi si prin modul de a fi al insului in cauza. Mi se pare insa inadmisibil sa nu avem nici o reactie in fata ideilor sale. Demonstratia incompleta a acestuia, cum ca toate criticile la adresa lui Vadim Tudor sint un "linsaj mediatic", este si falsa, si de rea-credinta, si lipsita de profesionalism. Intr-un articol publicat ieri, respectivul ziarist sustine ca presedintele PRM "e haituit cu o salbaticie primitiva, pe care n-o poti intilni nici macar in jungla". Mai mult, parerile sau informatiile publicate despre straniul presedinte al PRM ar fi nici mai mult, nici mai putin decit "procese staliniste". Sirul de incriminari la adresa colegilor de breasla nu se sfirseste aici. In acelasi articol se scrie ca "numerosi jurnalisti si politicieni neaga vointa electoratului roman de a fi trimis in parlament, ca al doilea partid al tarii, Partidul Romania Mare, si in al doilea tur, pe Corneliu Vadim Tudor". Cum e negata vointa electoratului roman? S-a dus cineva sa-i impiedice pe reprezentantii amintitului partid sa-si ridice mandatele? S-a dus vreun ziarist sa conteste la BEC validarea lui Vadim pentru turul doi? Au ziarele, revistele, televiziunile sau radiourile vreun mijloc de a-l opri pe Vadim sa candideze mai departe? Nici macar nu i-au adunat gramezi din porcariile publicate de-a lungul anilor pentru a i le trinti in fata usii ca sa nu mai poata iesi din casa! Oare ce si-ar dori ziaristul in cauza? Ca toate canalele mediatice sa-i soarba propozitiile lui Vadim? Sa insire vrutele si nevrutele acestuia, scapate ca dintr-o sa nu spun ce, asa, de amorul artei, pentru a zice ca sintem democrati? A prelua fara discernamint orice ii trece prin cap unui cetatean, fie el si candidat la presedintie sau chiar presedinte, e o dovada de democratie? Ce rost ar avea sa reproducem in milioane de exemplare insultele si injuraturile, minciunile si excesele unui personaj? L-a impiedicat cineva pe Vadim sa faca asta in propriul organ de presa? A functionat, intr-adevar, in Romania vreo instanta la care s-au adresat cei terfeliti de trimisul in turul doi? Chiar nu conteaza decaderea comportamentului si limbajului public pe care Vadim a izbutit sa o produca in toti acesti zece ani? Cine ne obliga sa o continuam pentru a cotiza astfel la o democratie aberanta, asa cum o vad si o inteleg cei doi? Adica autorul articolului cu pricina si directorul-candidat de la "Romania Mare"? Daca ziaristul in cauza are voluptatea mizeriei de toate soiurile, il priveste. E o chestiune de caracter sa poti scrie lucruri precum cele citate mai sus si, in acelasi timp, sa fi simtit pe propria piele desconsiderarea. Poate ca toate afirmatiile "tribunului", ce tin mai degraba de Codul penal, ii fac respectivului gazetar o placere nebuna. Sa considere drept "limbaj urban" o eticheta ca "ardei umplut" si altele asemenea tine de capacitatea sa de a coabita cu o anume mizerie, cu un comportament deviant. Asta nu ne obliga si pe noi, ceilalti, sa fim de acord si sa aplaudam. Atit cit ne duce mintea, ne spunem parerea, chiar daca ea este in profunda discordanta cu Vadim sau cu respectivul ziarist. Problema accesului parerilor lui Vadim in media private tine chiar de conditia de firma particulara a acestora. Chestiunea are insa o alta nuanta in cazul canalelor publice. Electoratul, cotizant la bugetul lor, are dreptul sa ii vada pe ambii candidati, sa-i asculte si sa aleaga. Dar nimeni nu-l poate obliga pe Ion Iliescu sa se aseze la aceeasi masa cu un om care l-a terfelit. Si nici electoratul nu-l poate forta sa se expuna unei confruntari ce risca sa nu respecte minime norme de comportament civilizat. Dupa cum nici nu-l poate opri pe autorul articolului in cauza sa scrie ce a scris, sa devina chiar membru al Partidului Romania Mare si sa-l si voteze pe Corneliu Vadim Tudor. Exista oameni care se pot hrani cu resturi, cu aberatii si care pot deveni soldatii oricarei cauze, chiar si atunci cind stiu ca este strimba. Dar cel mai strimb din toate este sa pretinzi ca toti sa te urmeze. E de-a dreptul ofensator sa le ceri tuturor sa manince din aceeasi troaca! _________________________________________________________________ 