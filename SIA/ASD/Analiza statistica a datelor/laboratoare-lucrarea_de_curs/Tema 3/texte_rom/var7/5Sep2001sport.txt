 Iugoslavia si Slovenia se lupta pe viata si pe moarte Razboi la Belgrad In afara meciurilor din Grupa 8, din care face parte si selectionata Romaniei, preliminariile Campionatului Mondial din 2002 programeaza azi alte 22 de partide. Atentia microbistilor romani se indreapta spre Grupa 1, acolo unde se va stabili adversara "tricolorilor" la barajul pentru Cupa Mondiala organizata anul viitor in Japonia si Coreea de Sud. In eventualitatea in care Iugoslavia va cistiga meciul de la Belgrad cu Slovenia, plavii ne vor fi, mai mult ca sigur, adversari pe 10 si 14 noiembrie. Un egal sau o victorie a formatiei pregatite de Srecko Katanec ar schimba datele problemei. Am putea intilni din nou Slovenia, de data aceasta intr-un meci pe viata si moarte, nu cum a fost cel de pe 15 august. Dan Apolzan, unul dintre "secunzii" nationalei, s-a deplasat in capitala Iugoslaviei pentru a urmari special aceasta partida. El si-a achizitionat din Mall o camera video pentru care a platit 47 de milioane de lei si va filma disputa din capitala Iugoslaviei. DANIEL NAZARE Beckham isi aminteste de Romania O confruntare interesanta se anunta la Istanbul, unde Turcia si Suedia joaca derby-ul grupei. De rezultatul partidei depinde numele echipei care va merge direct la Mondiale si cel al reprezentativei care ajunge la baraj. Spania trebuie sa cistige un punct in Liechtenstein pentru a bifa matematic calificarea de pe prima pozitie in grupa. La Newcastle, Anglia, marea performera de simbata a preliminariilor, intilneste Albania intr-o partida considerata facila. "Nu trebuie sa uitam ce s-a intimplat anul trecut la EURO. Dupa ce am invins Germania cu 1-0, toata lumea credea ca ne vom califica fara probleme. La numai doua zile, ne-a invins Romania si am fost eliminati din competitie", s-a destainuit jucatorul englez David Beckham, care a adaugat ca, daca nu se obtine un rezultat bun, succesul de la München nu inseamna nimic. DANIEL NAZARE Dinamo Kiev si AS Monaco n-au timp sa joace cu Dinamo Bucuresti Cotidianul portughez "A Bola" a publicat ieri informatia conform careia FC Dinamo urmeaza sa sustina, in primele zile ale lunii octombrie, cel mai probabil pe data de 6, un meci amical de fotbal in compania echipei Sporting Lisabona. Partida a fost trecuta in contractul pe trei ani pe care atacantul Marius Niculae l-a semnat cu gruparea "leilor". In perioada respectiva, campionatele din Portugalia si Romania se vor intrerupe pentru a lasa loc meciurilor pe care nationalele le vor juca in preliminariile pentru Mondialele de anul viitor. Conducerea lusitanilor s-a angajat sa suporte cheltuielile legate de transportul si de cazarea oficialilor dinamovisti in capitala Portugaliei. Bölöni intervine pentru Niculae Mai mult ca sigur, pe 6 octombrie, Marius Niculae va fi convocat de Gica Hagi in perspectiva meciului cu Georgia, ultima partida oficiala a "tricolorilor" in Grupa 8. In aceste conditii, Sporting si Dinamo vor juca o partida de verificare de la care va lipsi tocmai cel pentru care a fost antamata! Astfel, in speranta ca intilnirea cu gruzinii nu va mai conta decit pentru palmares, Ladislau Bölöni intentioneaza sa se adreseze FRF pentru a-l putea pastra pe "Sageata" la Lisabona. Ex-selectionerul Romaniei are un ascendent moral fata de federatia de la Bucuresti, tinind cont ca si-a lasat elevul la lot pentru "actiunea Budapesta" cu citeva zile mai devreme decit prevad regulamentele internationale. "Nicu nu cred ca isi doreste neaparat sa joace in acest meci. Probabil ca va ramine la lot", a punctat ieri "Sensei" Constantin Niculae, tatal tinarului nostru international. "Ciinii rosii", refuzati politicos In cazul in care "amicalul" cu Sporting nu se va perfecta, vicecampioana Romaniei a contactat deja conducerile cluburilor Dinamo Kiev si AS Monaco. In iarna, aceste echipe au transferat din curtea "ciinii rosii" doi jucatori, pe mijlocasul coordonator Florin Cernat, respectiv pe atacantul Florin Raducioiu. Din diverse motive, atit Dinamo Kiev, cit si AS Monaco nu sint insa dispuse sa dea piept cu Dinamo pe 6 octombrie. Dinamo Kiev a invocat programul incarcat din Liga Campionilor, iar monegascii sint preocupati de meciurile din Hexagon, unde formatia din Principat nu sta foarte bine in clasament. Cristi Borcea, directorul executiv al "ciinilor rosii", a confirmat ieri ca fosta adversara a Stelei din preliminariile Ligii Campionilor si AS Monaco au refuzat politicos formatia "ciinilor rosii". DANIEL CONTESCU Dupa ce s-a ciondanit cu Lucescu, Taribo West le tine predici penticostalilor Fotbalistul nigerian Taribo West, ramas in amintirea microbistilor romani dupa ce i-a aruncat tricoul in fata antrenorului roman Mircea Lucescu, pe vremea cind cei doi se aflau la Internazionale Milano, are, in afara fotbalului, o alta mare pasiune. Jucatorul de culoare predica, in fiecare duminica, atunci cind timpul ii permite, la o biserica penticostala din localitatea sa de bastina, insa si-a construit una si la Milano, vizitata chiar si de Ronaldo si Vieri. Aflat in tratative avansate cu FC Liverpool, jucatorul de culoare s-a daruit religiei, iar orasul sau favorit a ramas Milano. "In urma cu trei ani, la putin timp dupa disputarea Campionatului Mondial din Franta, spiritul lui Dumnezeu a venit la mine", spune West. In 1998, Taribo s-a imbolnavit si a cazut la pat trei zile, medicii diagnosticind ca fotbalistul suferea din cauza unui stres foarte puternic. "In cea de-a treia zi, Dumnezeu mi-a aparut si mi-a cerut sa fiu pastor", povesteste West. De asemenea, nigerianul a creat si conduce o fundatie care ii poarta numele si al carui vicepresedinte este George Weah. Fundatia Taribo West a reusit sa adune peste cinci milioane de dolari, care vor fi donati in scopuri caritabile. "Urmarim sa ajutam oamenii nevoiasi cu bani, alimente, medicamente si imbracaminte. Nu numai pe cei din Nigeria, ci din toate tarile din Africa", continua West. Cu putin timp in urma, fotbalistul nigerian a cumparat 500 de tone de orez, pentru a-l distribui copiilor saraci din Nigeria. "La biserica noastra sint invitati toti crestinii, pentru ca nu facem discriminari. Aici vin, de exemplu, foarte multi catolici sa se roage cu noi", a adaugat West, la ale carui predici vin peste 300 de persoane. In acest moment, nigerianul se afla in cautarea unui loc pentru a construi un templu mai mare. DANIEL NAZARE ADI DOBRE SI KOPACZ GYULA sint siguri de prima victorie a "tricolorilor" la Budapesta Bateti-i cu mila, baieti! Meciul de pe "Nepstadion" va fi televizat in direct de Romania 1, incepind cu ora 21.15 Fotbalistii "tricolori" incearca asta-seara sa invinga in premiera Ungaria la Budapesta, pentru a risipi astfel ultimele dubii in privinta identitatii echipei care va accede in barajul de calificare la Cupa Mondiala. Jucatorilor nostri li se ofera, probabil, cea mai favorabila conjunctura din istoria duelurilor romano-maghiare de a invinge la Budapesta, performanta neatinsa inca, pina acum, de vreo generatie "tricolora". Formatia asezata in teren de "Regele" Hagi primeste replica unui adversar derutat, aflat in plina degringolada dupa catastrofa suferita simbata la Tbilisi (1-3 cu Georgia), echivalenta cu ratarea calificarii la competitia asiatica. Concentrarea din sinul adversarilor de azi a fost si mai tare perturbata de decizia federalilor maghiari, care l-au dat afara pe selectionerul Bicskei cu trei zile inainte de batalia de pe "Nepstadion", masura dezavuata la unison de fotbalistii unguri. Ca niciodata pina acum, la meciul de astazi, Romania nu va avea de suportat nici presiunea suporterilor maghiari, al caror interes a scazut dramatic dupa esecul cu gruzinii. In aceasta situatie, desi "tricolorilor" le-ar fi suficient si un egal pentru a-si asigura prezenta la baraj, este de asteptat ca Hagi - aflat la debutul intr-un meci oficial in calitate de selectioner - sa-si respecte promisiunile facute inainte de plecare si sa abordeze meciul la victorie pentru a smulge "primul succes al Romaniei in Ungaria". Meciul de la Budapesta ar trebui sa reprezinte, totodata, si episodul-pilot al unui lung serial de succes, pe parcursul caruia actorul principal, devenit intre timp regizor, sa continue aventura inceputa in urma cu mai bine de un deceniu, atunci cind "generatia de aur" se califica glorios la "Italia Novanta". Meciul de pe "Nepstadion" incepe de la ora 21.15 si va fi televizat in direct de Romania 1, comentariul fiind asigurat de Emil Gradinescu si Vlad Enachescu. "Romanii vor executa sentinta de condamnare la moarte a fotbalului maghiar" Presa maghiara se plinge de faptul ca nici un membru al delegatiei romane n-a dorit sa acorde vreo declaratie la sosirea pe aeroportul din Budapesta. Confratii unguri au subliniat faptul ca atit Hagi cit si elevii sai au afisat o atitudine aroganta. "Romanii au venit sa puna in aplicare sentinta de condamnare la moarte a fotbalului maghiar", a titrat ieri "Blikk". "Tricolorii" sint priviti ca niste calai veniti sa-si faca meseria cu singe rece. Hagi: "Vom juca la victorie cit voi fi eu antrenorul nationalei" Gheorghe Hagi a organizat ieri, la ora locala 12.30 (un ceas mai tirziu la Bucuresti), o conferinta de presa. Intilnirea s-a desfasurat la Hotelul Corinthia, acolo unde este cartierul general al delegatiei Romaniei. Hagi a subliniat importanta meciului de azi, declarind ca doreste cele trei puncte puse in joc. "Vom juca la victorie, asa cum o vom face mereu cit voi fi eu antrenorul echipei nationale". Selectionerul s-a aratat foarte multumit de toti jucatorii cooptati in lot. "Au demonstrat ca merita convocarea la prima reprezentativa", a punctat Hagi. "Nu ma tem de jocul cu Ungaria, ci mai degraba de destinderea care ar putea aparea in rindul formatiei noastre dupa rezultatul partidei Georgia-Ungaria". "Regele" a marturisit ca stie inca de luni "11"-le de start, dar il va dezvalui doar cu o ora inaintea partidei: "Tin la toti jucatorii foarte mult si imi va fi destul de greu sa renunt la unii dintre ei. Asta este fotbalul, se joaca doar in unsprezece". 49 de bilete vindute duminica Esecul din Georgia a scazut interesul publicului budapestan fata de intilnirea de azi. Daca simbata s-au vindut 4.000 de bilete, duminica au fost achizitionate doar 49, iar luni 80. Organizatorii estimeaza ca in tribunele de pe "Nepstadion" nu vor fi prezenti mai mult de zece mii de spectatori, mai ales ca Federatia Maghiara de Fotbal a anuntat ca, din cauza normelor FIFA, nu poate lasa intrarea libera nici macar pentru elevi. De intrare libera nu vor beneficia decit cei care poseda invitatii speciale, numarul acestora fiind extrem de mic. Sebök si Matyus au chefuit in Georgia Reprezentativa Ungariei n-a parasit nici un moment cantonamentul de la Dunavarsany, dupa revenirea din Georgia. Evenimentele petrecute in ultimele zile au incins serios spiritele in rindul jucatorilor maghiari. Un membru al Biroului Federal al Federatiei Maghiare de Fotbal a dezvaluit, in cursul sedintei extraordinare de duminica seara, care a oficializat demiterea lui Bertalan Bicksei de la cirma echipei nationale, faptul ca mai multi fotbalisti si-au facut de cap in Georgia. Concret, doi jucatori maghiari sint banuiti ca ar fi fugit din cantonamentul de la Tbilisi si au chefuit toata noaptea dinaintea meciului cu gruzinii. Federatia a deschis o ancheta menita sa faca lumina in acest caz, cei vinovati fiind pasibili de sanctiuni drastice. Cotidianul "Blikk", din care am preluat aceasta informatie, vehiculeaza si numele celor doi presupusi cheflii: Vilmos Sebök si Janos Matyus, coechipieri cu Miriuta si Reghecampf la Energie Cottbus. "Am parasit cantonamentul, dar nu cel din Georgia, ci din Ungaria", a parat acuzatia Sebök. "Asta s-a intimplat marti, cind am plecat de la Dunavarsany pentru a merge la frizer si a face niste fotografii pentru viza de Georgia", a adaugat liberoul. Bertalan Bicskei, care se va afla in aceasta seara in tribuna oficiala de pe "Nepstadion", a ramas surprins de cele scrise, declarind ca nu stie nimic. Nyilasi, pe lista posibililor selectioneri Imre Gellei, noul antrenor al reprezentativei Ungariei, a purces deja la primele modificari. Au parasit cantonamentul de la Dunavarsany jucatorii Peto, Halmai si Illes. Daca primii doi sint suspendati pentru cumul de cartonase galbene, Illes acuza o accidentare. In locul lor, Gellei i-a chemat pe Janos Gyori (MTK Budapesta) si Atilla Dragoner (Ferencvaros). Pentru Gellei, meciul de azi e capital. Deja presa maghiara vehiculeaza mai multe nume care ar putea sa-l inlocuiasca pe proaspatul selectioner, in cazul unor esecuri in ultimele meciuri din preliminarii, cu Romania si Italia. Printre cei vizati se numara fostul mare international Tibor Nyilasi, fostul selectioner Kalman Mezoly si antrenorul de la Dunaferr, Sandor Egervasi. Ambasada Romaniei a cerut sprijinul politiei maghiare Luni seara, echipa nationala a Romaniei a sustinut, pe stadionul "Ferencvaros", primul antrenament dupa sosirea in Ungaria. Sedinta de pregatire a durat o ora si jumatate si s-a bazat, in principal, pe jocul cu mingea. "Tricolorii" s-au aratat destul de optimisti in ceea ce priveste deznodamintul partidei de azi. "Nu va fi deloc usor, dar speram sa spargem gheata si sa invingem pentru prima data la Budapesta", ne-a declarat fostul capitan al nationalei, Cristi Chivu. "Nu ne mai temem nici macar de publicul maghiar, care, in ciuda adversitatii, va fi mai putin numeros ca de obicei", a adaugat fundasul de la Ajax. Aseara, de la ora meciului, Gica Hagi a condus un ultim antrenament in vederea partidei de azi, chiar pe arena "Nepstadion". Desi a participat integral la ultimele antrenamente, Iulian Filipescu are sanse mici de a se afla printre titularii cu care Hagi va incepe duelul cu Ungaria. Surse neoficiale vorbesc de mai multe zile despre pregatirile suporterilor "ultras" maghiari, care sint hotariti sa creeze incidente in aceasta seara, in timpul si dupa desfasurarea partidei, asa cum s-a intimplat in urma cu trei ani. Ambasada Romaniei la Budapesta a facut apel inca de saptamina trecuta la politia maghiara pentru a asigura securitatea romanilor prezenti la joc. De asemenea, diplomatii romani au cerut intarirea dispozitivului de securitate din jurul cladirii ambasadei, aflata in apropiere de "Nepstadion". Gellei: "Avem sanse sa cistigam" In cursul zilei de luni, Imre Gellei a condus nu mai putin de trei antrenamente. Dimineata, el a plecat la Dunavarsany, unde a condus o sedinta de pregatire a nationalei mari. Dupa-amiaza a fugit la Kecskemet, unde i-a antrenat pe fotbalistii de la echipa de tineret. Seara, de la ora 19.30, pe "Nepstadion", Gellei a supravegheat antrenamentul primei reprezentative, dupa care a participat la o conferinta de presa. "Avem sanse sa cistigam meciul de miine (n.r. - azi) si incerc sa-i fac pe elevii mei sa inteleaga acest lucru", a spus Gellei. Drumul oaselor Nici o agentie de turism din Satu Mare nu a organizat excursii pentru meciul de astazi, de la Budapesta. Desi pina in capitala Ungariei sint mai putin de 400 de km, patronii firmelor de turism nu au vrut sa riste ca autocarele lor sa fie sparte, cum s-a intimplat in 1998, cu prilejul meciului de calificare la EURO 2000. Atunci, unii dintre satmarenii prezenti la meci au fost cotonogiti, iar Ioan Pop, directorul filialei locale a BCR, a necesitat chiar citeva zile de ingrijiri medicale dupa ce a fost agresat la Budapesta. Cu toate acestea, satmarenii nu vor sa-si riste din nou pielea si sa se deplaseze la meci cu autoturismele proprii. "Desi am participat la "maratonul" de la Budapesta din 1998, cind mai multi suporteri maghiari ne-au alergat si ne-au agresat, sub privirile ingaduitoare ale politiei, voi merge si anul acesta pentru a-i incuraja pe "tricolori"", sustine Catalin Bolba. Un alt suporter infocat, Remus Suciu, declara si el: "Desi vecinii nostri nu mai au sanse de calificare, va fi un meci pe viata si pe moarte, la care nu pot lipsi, cu toate ca acum doi ani ne-a fost sparta masina". De data aceasta, suporterii din Satu Mare sint hotariti sa-si lase cit mai departe de stadion masinile personale. BIANCA BOITOR [15][pl.dll?rid=expresro] 