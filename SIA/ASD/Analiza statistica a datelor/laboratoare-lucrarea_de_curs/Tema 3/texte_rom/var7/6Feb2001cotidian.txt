 Un miner din Valea Jiului se lasa Inchis de viu in sicriu Un miner din Valea Jiului, ramas fara slujba in urma dezafectarii minelor din regiune, s-a inchis ieri intr-un sicriu, in semn de protest fata de "indiferenta manifestata de guvern" cu privire la soarta somerilor din aceasta regiune miniera, transmite Agentia France Presse. George Moldovan, din Petrila, a declarat ieri presei ca, dezgustat de felul in care autoritatile romane au tratat problema oamenilor ramasi fara loc de munca in urma inchiderii minelor, a decis sa se inchida in cosciug, "unde va ramine pina cind guvernul va lua masurile adecvate in vederea reintegrarii minerilor ramasi in somaj". Moldovan a mai spus ca, in cursul zilei de azi, intentioneaza sa bata in cuie capacul sicriului, sigilindu-se in interior. Cosciugul a fost asezat chiar in fata locuintei lui Modovan din Petrila. Ajunsi la disperare, aproximativ 150 de mineri din Valea Jiului au intrat, in urma cu citeva zile, in greva foamei, cerind redeschiderea minelor inchise in 1997. DIANA EVANTIA BARCA Pentru trei ore de filmare la "Martor ocular", Casa Scinteii - inchisoare nazista Casa Presei Libere a fost transformata ieri in platou de filmare de echipa regizorului Costa Gavras. Rulote, masini de razboi nemtesti, camioane, proiectoare, scari ajustabile, prizonieri, soldati ai Gestapo-ului si o multime de oameni au populat parcarea din fata Ministerului Culturii. Filmul "Martor ocular", regizat de cineastul de origine greaca, Costa Gavras, se petrece in timpul celui de-al doilea razboi mondial. Scena filmata intr-una dintre curtile interioare ale "bastionului presei romane" prezinta aducerea unor prizonieri intr-o inchisoare nazista. Trei camioane Opel Blitz - doua datind din cel de-al doilea razboi mondial si unul cu an de fabricatie 1960 - au fost aduse in tiruri tocmai din Croatia contra sumei de 1000 de dolari, iar doua motociclete, apartinind unui vajnic colectionar roman, au fost inchiriate contra sumei de 100 de dolari pe zi. Someri si casnice - pe post de prizonieri si soldati Figuratia scenei cu prizonieri a strins aproape 200 de someri, casnice, pensionari, contra sumei de 200-400 de mii de lei. Chiar daca ieri nu a plouat, productia filmului s-a asigurat ca va fi ploaie inchiriind doua masini de pompieri. Figurantii au fost dotati pe sub pitorestile costume de epoca si cu folii din plastic. Cinci ciobanesti germani din custodia jandarmeriei ne dau sentimentul linistitor ca nimeni nu va evada. De altfel, 30 de soldati imbracati in costume naziste stau cu ochii in patru. Figurantii arieni au fost rasi, tunsi si frezati pe gratis. Chiar daca miza este de 200 de mii de lei pe zi, au existat suficiente abandonuri din aceasta pricina. Gavras asteapta si traditionala iarna romaneasca Filmarea de ieri de la Casa Presei Libere l-a avut ca protagonist si pe neamtul care detine rolul titular in film - Ulrich Tucker. In filmul lui Costa Gavras apar si francezul, actor si regizor, Matthieu Kassovitz si, cu roluri ceva mai consistente decit o simpla figuratie, Marcel Iures, Ion Caramitru, Horatiu Malaele, Marin Moraru, Alexandru Repan. Filmul "Martor ocular", care are un buget de 15 milioane de dolari, se afla in cea de-a patra saptamina de filmare. Pina pe 8 aprilie, echipa de productie va mai poposi la Snagov, Brasov si Sibiu. Asigurat ca in ianuarie si februarie va fi zapada, regizorul Costa Gavras a mizat foarte mult pe peisajul hibernal romanesc. El a fost dezamagit de iarna blinda din acest an, care l-a somat sa-si schimbe de la o zi la alta planul de filmare. Cu toate acestea, Gavras inca mai asteapta iarna... CORNELIA POPESCU Cenusa sacra a unei elite tribale, descoperita in Pestera Ungurul Mare O galerie sacra de aproximativ 60 de metri lungime a fost descoperita recent in Pestera Ungurul Mare de linga localitatea bihoreana Suncuius. Potrivit arheologilor, galeria a fost folosita ca necropola de incinerare a elitei tribale din epoca bronzului tirziu. Sub un strat de argila, nu prea gros, au fost gasite urme de vase cu cenusa. Alaturi de ceramica, cele mai reprezentative piese sint o margea din chihlimbar de provenienta baltica si o piesa de colan din bronz. Datorita dimensiunilor inguste, de circa 0,40 metri latime, si a umiditatii accentuate, arheologii bihoreni inainteaza greu cu cercetarile in galerie. Pestera Ungurul Mare de linga Suncuius este cunoscuta ca avind unul dintre cele mai mari portaluri din Romania. Ea este situata pe versantul nordic al Muntilor Padurea Craiului din judetul Bihor. MIRUNA IONESCU Uniunea Compozitorilor si Muzicologilor din Romania a recunoscut: Claudia Paun este compozitoarea piesei "Doi ochi caprui", cintata de Bambi Ea a cerut drepturile banesti de la Fundatia Phoenix Povestea piesei "Doi ochi caprui", a fetelor din Bambi, este deja cunoscuta. Producatorul trupei a anuntat in nenumarate rinduri ca autorul este necunoscut si chiar asa s-a si scris pe albumul de debut al celor doua surori, Denisa si Raluca. Numai ca succesul de piata, popularitatea cistigata de piesa si cele 20.000 de unitati vindute inainte de lansarea oficiala a discului, au facut ca mai multe persoane sa revendice melodia. Multi au fost cei care s-au prezentat la sediul Fundatiei Phoenix spunind ca ei au compus "Doi ochi caprui" si toti au primit acelasi raspuns. Nu fundatia este in masura sa certifice autenticitatea unei compozitii, ci Uniunea Compozitorilor si Muzicologilor din Romania. Una dintre persoanele care afirma ca a compus "Doi ochi caprui" este Claudia Paun, o profesoara de muzica, in virsta de 28 de ani. Mai descurcareata, ea a reusit sa inscrie piesa la UCMR, pe 15 septembrie 2000. Incepind cu aceasta data, trebuia sa intre in posesia drepturilor de autor care i se cuvin. Numai ca ea si-a cerut drepturile banesti de la Fundatia Phoenix, de unde nu avea de luat de fapt nici un ban. Fundatia plateste trimestrial 7,5% din incasarile de pe urma melodiei UCMR-ADA, de unde fiecare autor isi ridica drepturile. Claudia Paun nu a inteles la timp acest lucru si a facut tam-tam in presa si la televiziune cum ca Paul Nanca (directorul Fundatiei Phoenix) nu ii recunoaste piesa. Instiintat de UCMR ca piesa a fost inregistrata de Claudia Paun, Nanca intentiona sa-i treaca numele pe coperta albumului, in eventualitatea ca se va trage un nou tiraj. Lucrurile pareau ca s-au linistit cind, saptamina trecuta, in emisiunea prezentata de Teo Trandafir la PRO TV, Claudia Paun a spus ca marea ei suparare este ca fetele de la Bambi nu cinta piesa exact asa cum a compus-o ea. Si s-a apucat sa cinte. Spre stupoarea celor prezenti in studio, ce cinta ea nu semana deloc cu piesa "Doi ochi caprui" cintata de Bambi. Nu se poate explica nici de ce Claudia Paun a asteptat atita timp, dupa ce Bambi a lansat piesa pe piata, pina cind sa anunte ca ea este compozitoarea. "Dupa mine, Claudia Paun e un fel de Ogica II" Radu Clondescu, directorul Asociatiei pentru Drepturile de Autor din cadrul UCMR, ne-a declarat: "Intr-adevar piesa «Doi ochi caprui» a fost inregistrata ca fiind compozitia Claudiei Paun pentru ca a pretins acest lucru. Piesa figura cu autor necunoscut, si acesta este procedeul. Pina la proba contrarie, este compozitia Claudiei Paun pentru ca nimeni nu a contestat acest lucru. Paul Nanca a facut o plingere, dar este nevoie de o contestatie pentru ca piesa sa fie pusa in suspensie si sa se rezolve pe cale juridica". Problema este ca mai exista o piesa cu acelasi titlu inregistrata la UCMR. Este vorba de "Doi ochi caprui", cunoscuta deja, fiind compusa si interpretata de Gheorghe Gheorghiu. "Dupa mine, Claudia Paun este un fel de Ogica II", a spus Gheorghe Gheorghiu. Ramine de vazut daca nu se vor confunda cele doua piese si cum va plati UCMR drepturile de autor. Paul Nanca este hotarit sa ceara o expertiza pentru ca nu este convins ca pretinsa compozitoare este si cea reala. Se mai spune ca tatal Claudiei Paun a fost ani de-a rindul instructor in tabara de la Navodari si este foarte posibil ca melodia sa faca parte din "folclorul" taberei. IUSTINA MUNTEANU Prin reducerea ajutoarelor, Ministerul Muncii ii obliga pe someri sa-si caute de lucru Ministrul muncii si solidaritatii sociale, Marian Sirbu, a anuntat ieri ca salariul minim pe economie va ramine neschimbat pe anul in curs. In baza unei hotariri de guvern adoptate recent, din luna martie, salariul minim pe economie creste de la un milion, la 1.400.000 de lei. Aceasta ultima valoare nu va mai fi modificata pe parcursul anului, pentru ca bugetele de venituri si cheltuieli stabilite de agentii economici in aceasta perioada sa nu aiba de suferit. Se desfiinteaza alocatia de sprijin Tot ieri, ministrul muncii a prezentat o serie de masuri economice si legislative care vizeaza protectia sociala a populatiei sarace. Se urmareste mutarea centrului de greutate de la masurile pasive - ajutor de somaj, alocatie de sprijin, plati compensatorii - la masuri active de protectie sociala, respectiv modalitati de sprijinire a persoanelor care incearca sa-si gaseasca locuri de munca. In acest scop, pina la sfirsitul lunii iunie, pe masa de lucru a parlamentarilor va ajunge un set de trei proiecte de acte normative: pentru stimularea ocuparii fortei de munca, pentru introducerea unui venit minim garantat de stat si pentru combaterea marginalizarii sociale. In ultimii patru ani, pentru plata disponibilizatilor s-a cheltuit o suma echivalenta cu bugetul de stat al Romaniei pe un an, iar efectul acestei masuri, in plan social, a fost egal cu zero: platile compensatorii au fost cheltuite rapid, disponibilizatii au ajuns someri fara nici o sursa de venit. Din acest an, promite responsabilul MMSS, lucrurile se vor schimba radical. Prin introducerea venitului minim garantat, statul va aloca persoanelor sau familiilor fara nici un venit o suma de bani necesara subzistentei. Prin modificarea legislatiei, somerii nu vor mai beneficia de ajutor financiar, timp de un an si jumatate, ca pina acum, constind in ajutor de somaj timp de 12 luni si alocatie de sprijin inca 6 luni. Alocatia de sprijin va fi desfiintata, iar ajutorul de somaj se va acorda pentru o perioada de timp care va fi stabilita de guvernanti. Ministrul Marian Sirbu a precizat ca ajutorul de somaj va reprezenta o suma de bani care nu va mai incuraja nemunca: va fi cu 10-15% mai mare decit venitul minim garantat, dar cu aproape 50% mai mic decit salariul minim pe economie. Ajutorul de somaj va fi de aproximativ un milion de lei/luna. Limitind ca durata si suma ajutorul de somaj, Ministerul Muncii va cheltui de circa 10 ori mai multi bani decit anul trecut pentru masuri active in vederea combaterii somajului. Sumele vor fi folosite fie pentru acordarea de credite somerilor care vor sa-si deschida o afacere, fie pentru subventionarea salariilor somerilor si proaspetilor absolventi, angajati de firme. In acest an, sustin responsabilii MMSS, vor fi readusi pe piata muncii circa 175.000 de oameni ramasi fara slujba (aproximativ 10% din numarul de someri ai Romaniei). In privinta alocatiei pentru copii, Ministerul Muncii va propune guvernului sa adopte o hotarire prin care, in luna august a fiecarui an, inaintea inceperii unui nou an scolar, familiile sarace care au copii elevi sau studenti sa primeasca un ajutor numit "alocatie de inceput de an scolar" - bani pentru rechizite. Pensiile care depasesc doua salarii medii nu se mai indexeaza Din planurile de reforma ale MMSS nu lipsesc nici pensionarii, mai ales ca, de la 1 aprilie, intra in vigoare noua lege a pensiilor. O data cu punerea in aplicare a noii legi, pensionarii vor primi si indexarea de 7,5%, aprobata recent de guvern. In baza noii legi, pensionarii cu pensii mici se pot astepta la o recalculare a acestora, astfel incit puterea lor de cumparare sa fie la nivelul a cel putin 60% dintr-un salariu. Persoanele pensionate in ultimii doi ani, care au obtinut o pensie mult mai mare decit ultimul salariu, nu vor mai avea parte insa de toate indexarile aprobate de guvernanti, iar in unele cazuri, chiar deloc. In aceasta ultima categorie vor intra pensiile a caror valoare depaseste doua salarii medii nete pe economie. MIHAELA BALEA La Galati, Razboi intre generatiile de cersetori Cersitul a devenit una dintre cele mai banoase "meserii" din Romania. La Galati, cersetorii s-au inmultit ca ciupercile dupa ploaie, o noua generatie facindu-si aparitia pe piata. Pusti cu virste cuprinse intre trei si opt ani isi fac de lucru prin fata magazinelor din centrul orasului, agatind oamenii. Alin, un baiat de opt ani, "presteaza" la parterul Magazinului "Modern" din Galati, acolo unde concurenta este acerba. Nici un control nu exista asupra cersetorilor, nici o statistica nu a reusit sa ii cuprinda, fie si aproximativ. Politistii sint neputinciosi in fata acestui fenomen pentru ca nu exista un cadru legal care sa le permita sa actioneze. La Galati, noua generatie de cersetori a intrat in conflict cu vechea generatie, cea dintii spargind piata cu noi metode si tehnici de cersit. Care pe care? Noua generatie de cersetori i-a bagat in faliment pe cersetorii cu vechime in "cimpul muncii". Cersetorii vechi sint nemultumiti de cei care au aparut cu "tehnici noi de cersit si de induiosat oamenii". Placa cu "n-am mama, n-am tata, eu sint de la camin", cintecele inventate de micutii cersetori in mijloacele de transport in comun, de genul "uda-ma, mama, cu bere, sa iti spun la revedere" sau rugaciuni lalaite cu "iiiiinger, ingerasul meu" au spart "piata cersitului", metodele fiind menite sa smulga lacrimi, dar mai ales bani din buzunarul oamenilor. Unul dintre cei mai mici cersetori din Galati este Dorin, un pusti de trei ani, care nici nu isi rosteste bine numele, spunind ca il cheama "Dolin". Copilul presteaza in mijlocul strazii Cosbuc, stind pe linia dintre benzi, pindind masinile care opresc la semafor. Dorin nu cunoaste bine nici banii, el se bucura la fel de mult de o bancnota de 1.000 de lei, ca si de una de 5.000. Dar si mai bucuros este daca primeste dulciuri sau guma de mestecat. Copilul spune ca banii ii duce acasa "lu' mama", dar mincarea pe care o primeste de la soferii masinilor o maninca el pe toata. Cea mai populata zona cu cersetori este centrul Galatiului, in special zona Magazinului "Modern" si a chioscurilor aflate in preajma. Aici, concurenta este acerba. La parterul magazinului, cele doua intrari sint de multa vreme adjudecate. Intrarea principala este ocupata de cersetorii adulti, in timp ce intrarea laterala este intesata de copilandri. Ei se agata de oameni, cerind un banut, povestind despre familiile lor sarace sau despre viata lor la orfelinat. Alin are 8 ani. El este un fel de sef. Sprinten si pe faza, Alin are mai tot timpul ochii in lacrimi. Uneori, isi bandajeaza o mina, un picior sau isi acopera cu pansamente un ochi. Pina nu primeste un ban, el nu lasa pe nimeni sa plece. Pentru 10.000 de lei, el imi spune "daca vreau eu sa te «duiosez», pai te «duiosez»", iar pentru alta bancnota de 10.000 de lei imi spune o poveste cu mama somera, cu opt frati acasa si cu tata care ii bate pe toti pentru ca "trage la masea si uneori imi da si mie ca sa fiu barbat". E mic, e slab, e murdar si vesel, topaind si cintind "eu sint Fat-Frumos/si am palosul gros" in holul magazinului. Pe linga Alin, alti sase pusti, printre care si doua fetite, agata "clientii", vaitindu-se, cerind un ban sau chiar "ceva, ce ai acolo in sacosa". Aproape 20 de de copii cersesc in zona Magazinului "Modern", plingind la comanda, facind totul pentru a obtine un ban. "Copiii astia nu stiu ce-i aia cersit" O alta categorie de cersetori este cea din mijloacele de transport in comun, sarind dintr-un troleu in altul, cintind de mama focului, inventind versuri cu subiecte melodramatice, versuri in care, invariabil, exista o mama vitrega si un tata betiv, tirindu-se in genunchi prin tramvaie, strigind cu jale: "De ce, mama, de ce, tata, de ce voi m-ati parasit?". De cele mai multe ori, calatorii le dau un ban doar pentru a scapa de gura lor. Vechea generatie de cersetori este nemultumita de "practicile mucosilor". Ermalau Artamon are 62 de ani. A lucrat ani intregi in combinat, dar s-a apucat de cersit pentru a face rost de bani. Casatorit, cu patru copii, dintre care unul handicapat, iar trei aflati la casele lor, Artamon spune: "Copiii astia nu stiu ce e aia cersit ca lumea. Eu, daca cersesc, nu deranjez pe nimeni, nu strig la oameni pe strada. Astia te dau jos din picioare, trag de oameni, i-am vazut eu cum fac, sint cam dementi, se tin de prostii in loc sa se duca la scoala". Batrinul spune ca "incasarile" i-au cam scazut de cind "mucosii" s-au inmultit pe strazi si au ocupat "zonele cu vad". "Au un tupeu, din cauza lor nu pot sa mai stau in centru, mi-au furat si banii intr-o zi, ar trebui sa-i stringa politia de pe strada". Fanica Hanta si Tudorita Petcu cersesc de mai multi ani la intrarea principala a Magazinului "Modern", cel mai mare centru comercial din Galati. "Mucosii stau in partea aialalta, in lateral. Au incercat sa ne goneasca de aici, ne-au furat banii si ne-au scuipat ca dracii. Da' noi n-am plecat. Sint niste nesimtiti, se iau de oameni si pling din senin, da' joaca numa' teatru" - spune Fanica, in virsta de 68 de ani, sprijinindu-se in toiag. Politia nu are un cadru legal in virtutea caruia sa actioneze pentru a stringe cersetorii de pe strada. Maiorul Ioan Maris, purtator de cuvint la Inspectoratul de Politie al Judetului Galati, spune ca politistii nu au cum sa actioneze pentru a scadea numarul cersetorilor. "Cind se fac razii, unora li se iau amprentele. Pe minori ii ducem la centrele de primire, dar de cele mai multe ori ei fug si ajung tot pe strada", spune maiorul Maris. Cersetorii actioneaza nestingheriti, facindu-si treaba in zonele aglomerate, inventind si experimentind noi tehnici de cersit, induiosind si plingind la comanda, oricind este nevoie. La Galati, ca in multe orase, cersitul a devenit, pentru unii, un mod de viata, cu putina imaginatie si cu citeva retusuri fizice (cirje, picioare in ghips etc.) un cersetor ajungind la "incasari" zilnice de cel putin 50.000 de lei. ALINA COMSA-DURBACA Sotii Chisvasi au murit imbratisati in masina Sotii Simona si Robert Chisvasi, din Oradea, au decedat duminica noaptea, in propriul autoturism, intoxicati cu monoxid de carbon. Ieri dimineata, sotii Chisvasi au fost gasiti dezbracati in garajul situat la subsolul blocului unde locuia tatal fetei. Simona si Robert, ambii in virsta de 24 de ani, s-au casatorit in urma cu cinci luni. In noaptea fatidica, tinerii s-au intors tirziu de la un chef. Se pare ca, inainte de a intra in casa, au inchis usa de la garaj, au pornit masina si au facut dragoste. Medicii legisti spun ca tinerii casatoriti au murit intoxicati cu gazele emanate de autoturismul in care au fost gasiti. Simona era singura la parinti si mai avea de sustinut licenta la Facultatea de Drept, iar Robert era comisionar vamal la o firma din Vama Bors. MIRUNA IONESCU Soferii analfabeti au pus pe jar politia clujeana Inspectorul-sef al Inspectoratului Politiei Judetene Cluj, colonelul Nelu Pop, a dispus ieri, constituirea unei comisii din cadrul departamentului de control al IPJ Cluj pentru verificarea modului in care Gabor Lajos si Ana Varga au obtinut permisul de conducere. Purtatorul de cuvint al IPJ Cluj, lt. Simona Pintea, a spus ca s-au luat aceste masuri ca urmare a sesizarilor aparute in ultima vreme in presa. Asa cum va informam in "Evenimentul zilei", Gabor Lajos, unul dintre liderii mafiei tiganesti din Ardeal, este posesorul unui permis de conducere categoria B, eliberat de Serviciul Politiei Rutiere Cluj, pe data de 3 septembrie 1997, cu toate ca el insusi a recunoscut, la unul dintre posturile de televiziune locale, ca este analfabet. Controlul o mai vizeaza si pe Ana Varga, camatara politistilor si magistratilor clujeni. Nici in acest caz nu au putut fi aflate imprejurarile in care "mama Ana" a obtinut permisul de conducere. Surse din cadrul Serviciului Politiei Rutiere Cluj afirma ca Ana Varga a prezentat la data concursului pentru obtinerea permisului de conducere un certificat prin care demonstra ca este absolventa a opt clase. MIHAI SOICA Pe scurt Vagonul unui tren de calatori a luat foc . Penultimul vagon al rapidului 460 care circula in directia Giurgiu-Curtici a luat foc duminica noapte, imediat dupa intrarea in Statia CFR Medias. Garnitura nu transporta decit citiva pasageri, iar in vagonul in flacari nu se afla nimeni. A fost intrerupta pe loc linia de inalta tensiune care alimenta locomotiva, iar circulatia celorlalte trenuri a fost paralizata. Pompierii si politistii au reusit desprinderea ultimelor doua vagoane pentru a putea fi izolat cel care ardea. Acesta a fost transportat pe o linie scoasa din uz si stins cu ajutorul a doua autospeciale. Incendiul a fost anihilat dupa doua ore, insa vagonul a ars in proportie de 90 la suta. ( MADALINA SCUTELNICU ) Subofiter ranit cu furca . Plutonierul-major Dan Hortopan, agent de ordine la Politia Gherla, se afla in afara orelor de serviciu cind a fost solicitat de mai multi cetateni sa intervina pe Strada Trandafirilor intr-un scandal provocat de doi tigani. Acestia l-au atacat pe plutonier, iar unul dintre ei i-a infipt subofiterului o furca in cap. Hortopan a fost transportat de urgenta la Clinica de Neurologie din Cluj unde a fost supus unei complicate interventii chirugicale. Duminica, politistii au reusit sa-i identifice pe atacatori. Ei sint Patriciu Covaci, in virsta de 27 de ani, si Anton Lacatus, 21 de ani, ambii fara ocupatie. Pe numele celor doi a fost emis un mandat de arestare pentru 30 de zile, sub acuzatia de ultraj si tentativa de omor deosebit de grav. ( MIHAI SOICA ) Un bistritean si-a aprins nevasta . Nicolae Valentin Buf, in virsta de 56 de ani, din localitatea Susenii Birgaului, judetul Bistrita-Nasaud, si-a incendiat simbata seara nevasta. Intors acasa beat crita de la crisma din localitate, Valentin Buf si-a luat la bataie nevasta, Florica Buf (50 de ani), a tirit-o in curte, dupa care a turnat pe ea o canistra cu benzina si i-a dat foc. Florica Buf se afla internata la Spitalul Judetean Bistrita-Nasaud si are arsuri de gradul II pe o suprafata de 35-40% din corp. ( FLORICA DURA ) La Iasi, doua surori au fost spulberate de pe trecerea de pietoni . Duminica seara, chiar pe trecerea de pietoni din dreptul intrarii in Spitalul Universitar de Psihiatrie Socola, din Iasi, doua tinere au fost spulberate de un autoturism. Constantin Hanu (21 de ani), aflat la volanul Daciei IS-02-KYL, a incercat sa faca o depasire pe banda intii. Iulia Cornelia Tabusca (21 de ani) si sora ei, Ana Maria Tabusca (24 de ani), tocmai traversau regulamentar pe trecerea de pietoni. Soferul nu a putut reduce viteza si masina a intrat in plin in fete. Iulia Cornelia a decedat pe loc, iar sora ei a fost transportata in stare foarte grava la Spitalul de Urgente Iasi. ( CATALIN DUMITRESCU ) Se fura chilotii de pe sirma! . Politistii din comuna Lepsa, judetul Vrancea, au prins in flagrant pe Aneta Coman, 42 de ani, si Nelutu Desaga, 18 ani, in timp ce furau hainele de pe o sirma de rufe din curtea lui Nica Racos. Acesta isi pusese rufele la uscat, dar peste noapte a ramas fara ele. ( SILVIA VRINCEANU ) Cei care sterilizeaza ciinii vagabonzi, fugariti cu pietre . Programul de sterilizare a ciinilor comunitari din Suceava, demarat la finele anului trecut, trece printr-un moment dificil, dupa cum ne-a declarat ieri viceprimarul localitatii, Corneliu Vornicu. El a spus ca salariatii fundatiei ATHENEUM, care s-a asociat cu primaria pentru sterilizarea ciinilor vagabonzi, sint agresati de populatie atunci cind incearca sa prinda patrupedele. "In zonele municipiului intens populate, salariatii fundatiei ATHENEUM au mari probleme cu cetatenii atunci cind incearca sa prinda ciinii vagabonzi. Oamenii ii injura, ii imbrincesc sau chiar arunca cu pietre dupa ei, acuzindu-i ca omoara ciinii", ne-a declarat Corneliu Vornicu. El a tinut sa faca un apel catre suceveni, spunind ca respectivii ciini nu sint omoriti. Patrupedele sint sterilizate si apoi aduse inapoi in zonele de unde au fost luate. Pina la ora actuala, din decembrie 2000, in Suceava au fost sterilizati aproximativ 150 de ciini. ( TIBERIU AVRAM ) Reorganizarea invatamintului medical . Consiliul National de Evaluare Academica si Acreditare a stabilit ieri ca, in colaborare cu Ministerul Educatiei si cel al Sanatatii, sa reorganizeze invatamintul medical de scurta durata. Specialistii CNEAA au descoperit ca, in ultimii ani, au aparut colegii universitare medicale si scoli postliceale cu planuri de invatamint diferite dar care ofera aceleasi specializari. Cele trei institutii mentionate au decis sa gaseasca o formula unica de pregatire, astfel incit toti absolventii sa primeasca aceeasi denumire de asistent medical. In acelasi timp, CNEAA, MEC si Consiliul National al Rectorilor vor realiza un nou nomenclator al specializarilor din invatamintul superior. Pentru a atrage studentii, unele universitati particulare au inventat anumite specializari care nu se regasesc in nomenclatorul de meserii al Ministerului Muncii si nici nu au cautare pe piata muncii. ( ROBERTA VORNICU ) 