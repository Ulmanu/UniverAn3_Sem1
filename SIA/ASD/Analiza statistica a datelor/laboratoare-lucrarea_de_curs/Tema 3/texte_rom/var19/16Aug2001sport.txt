 Lidia Simon va fi data in judecata pentru ca n-a restituit tricolorul cu care a facut turul de onoare! Drapelul "e garantat 25 de ani la ger, zapada si apa" Vasile Nastase, seful galeriei care a incurajat echipa de atletism a Romaniei la Campionatele Mondiale de la Edmonton, intentioneaza sa o actioneze in judecata pe Lidia Simon, cistigatoarea probei de maraton. Nastase, roman nascut la Namoloasa (Galati) si stabilit din 1986 in Canada, este suparat pentru faptul ca sportiva nu i-a inapoiat steagul tricolor pe care i l-a imprumutat doar ca sa-si celebreze victoria. "Steagul ala a fost iscalit de Nicoleta Grasu, cu mesajul: "Pentru toti romanii din Edmonton". Este garantat pentru 25 de ani la ger, zapada si la apa. Am acte pe el. L-am cumparat de la "Lumea steagurilor", din incinta West Edmonton Mall - unul dintre cele mai mari magazine din lume. Avea niste culori asa de vii de mureai de dorul lui. A dansat si s-a filmat toata lumea cu el. Nu e vorba ca m-a costat 70 de dolari. Ii mai dau Lidiei 500 de dolari de la mine numai sa mi-l inapoieze. Nici la drapelul de lupta de la unitatea in care am facut armata, UM 01659, de la Chitila, nu tineam asa de mult", ne-a marturisit ieri Nastase. "Vreau sa o dau in judecata pe Lidia, ca sa-mi recuperez steagul. Miine (n.r. - astazi) o sa-mi consult avocatul. Doar 1.000 de dolari ma costa sa o actionez in tribunal, nu-i mare lucru. Am si martori ca i l-am dat doar sa sarbatoreasca victoria, nu sa-l opreasca de tot. Altul de linga mine i-a dat o cirpa, pe care Lidia a pus-o pe umar, in timp ce pe steagul meu l-a fluturat deasupra capului, de a fost filmat si fotografiat in toata lumea. Nici nu pot dormi noaptea gindindu-ma la steagul ala. Am pastrat biletele de la toate zilele in care am fost la stadion sa-i incurajez pe atletii nostri. La maratonul Lidiei, am fost in trei puncte intermediare sa o vad. Iubesc la nebunie sportul romanesc, tocmai de aceea vreau sa-mi recuperez drapelul", a mai spus Nastase. DANIEL CONTESCU "Voi da inapoi steagul cit mai repede posibil", spune Lidia Sosita ieri in tara, campioana mondiala in proba de maraton a tinut sa ne precizeze ca nu a oprit intentionat steagul respectiv si ca va face tot posibilul ca drapelul sa ajunga, in cel mai scurt timp, la proprietar. "Stiam ca romanii de acolo isi vor inapoi steagurile. Am inteles ca aveau o serie de autografe pe ele si de aceea erau foarte importante pentru ei. Nu am avut nici un moment intentia de a le opri, insa am terminat cursa extrem de obosita si dupa turul de onoare m-am indreptat direct spre vestiare. Va dati seama ca, in momentele acelea de bucurie, nu m-am mai gindit si la acest lucru. Intr-adevar, nu am tinut cont de rugamintile lor, insa nu va fi nevoie de nici un fel de proces pentru ca le voi inapoia acele steaguri cit mai repede posibil. Voi lua legatura cu managerul meu, pentru ca el a fost cel care le-a impaturit si le-a pastrat, urmind sa fie restituite proprietarilor", ne-a declarat Lidia Simon. Maratonista din Romania a fost primita la Salonul Oficial de la Aeroportul Otopeni de presedintele FRA, Iolanda Balas-Sötter, ministrul secretar de stat la MTS, Nicolae Marasescu, si presedintele clubului Dinamo, Marcel Popescu. Tot ieri au sosit in tara Nicoleta Grasu, medaliata cu bronz in proba de aruncarea discului, Ionela Tirlea si Ana-Mirela Termure, sulitasa depistata pozitiv la controlul antidoping. Si cu aceasta ocazie, sportiva si-a sustinut cu lacrimi in ochi nevinovatia. IULIAN ICHIM Netoiu vrea ca Rocar sa joace in Berceni fara sa dea un ban Gheorghe Netoiu, principalul actionar al Universitatii Craiova, a rascumparat, saptamina trecuta, echipa Rocar, cu care promovase in urma cu doi ani in Divizia A si pe care o vinduse, acum un an, omului de afaceri Gheorghe Florea. Netoiu se angaja, in momentul tranzactiei, ca Rocar sa-si dispute partidele de pe teren propriu pe stadionul "Lia Manoliu", arena din "Drumul Gazarului" urmind sa-i ramina divizionarei secunde Fulgerul Bragadiru. A doua zi dupa ce Netoiu si Florea bateau palma, "Comandantul" a depus la FRF o hirtie prin care cerea ca Rocar sa-si poata disputa jocurile de "acasa" in cartierul Berceni, facind, in acelasi timp, presiuni asupra Uzinei de Autobuze, proprietara bazei sportive, pentru a rezilia contractul cu gruparea patronata de Gheorghe Florea. Daca in prezent fosta fabrica "Autobuzul" percepe o chirie lunara de 8.000 de dolari (fara TVA), pe care Florea, prin intermediul uneia dintre firmele sale, o plateste de un an, Netoiu nu doreste sa dea nici macar un leu, motivind ca echipa poarta numele uzinei. "Daca plecam de aici, luam si varul de pe pereti", marturisea un oficial de la Fulgerul. Arena din Berceni, care acum un an arata jalnic, a fost modernizata din temelii in momentul in care Netoiu i-a vindut echipa lui Florea in urma cu un an. ADI DOBRE Nationala "celesta", trintita la pamint O mare surpriza a preliminariilor sud-americane ale Cupei Mondiale de fotbal s-a produs marti noapte, la Maracaibo, unde Uruguay a pierdut cu 2-0 (0-0) in fata Venezuelei, echipa care in America Latina conteaza tot atit cit Albania in Europa. Echipa "celesta" venea dupa o victorie impotriva vicecampioanei mondiale, Brazilia, careia i-a smuls in preliminarii patru puncte din sase. Esecul suferit impotriva Venezuelei este cel mai rusinos din istoria dublei campioane mondiale. Pentru gazde (care in actuala campanie au fost invinse acasa cu 6-0 de Brazilia si 4-0 de Argentina), victoria impotriva Uruguayului este cea de-a patra obtinuta in calificarile pentru Mondiale din 1965 incoace. In urma acestui rezultat, Uruguay risca sa piarda biletele pentru turneul final de anul viitor. Chilavert este revizionist Un alt meci important din preliminarii, Brazilia-Paraguay, care s-a disputat azi-noapte, dupa inchiderea editiei, a fost precedat de un imens scandal declansat de excentricul portar al oaspetilor, Jose Luis Chilavert. Acesta a cerut ca Brazilia sa returneze Paraguayului teritoriile alipite in razboaiele din secolul XIX. "Presa braziliana trateaza aceasta intilnire de parca tarile noastre ar fi in razboi. Daca tot vorbim de razboi, atunci sa speram ca Brazilia va returna paminturile furate de la noi", a comentat Chilavert, care de-a lungul timpului a mai iscat incidente internationale, spunind ca "argentinienii imi trateaza compatriotii ca pe niste servitori sau carausi", "jucatorii tineri sint interesati doar de femei, masini, bautura si bani" sau "cu banii cheltuiti in Paraguay pentru stadioane mai bine s-ar face scoli si spitale". Selectionerul brazilian Luiz Felipe Scolari a replicat: "Sa nu-l pierdeti din ochi pe portar, il cheama Chilavert si cintareste 400 de kilograme". MATEI UDREA Flash Kuerten plinge in telenovele Brazilianul Gustavo Kuerten, liderul clasamentului ATP, a prins si el gustul telenovelelor la care se inchina, de ani buni, si compatriotii sai. Kuerten a acceptat cu entuziasm propunerea de a juca intr-un nou serial lacrimogen, denumit "Clona", care de saptamini bune bate toate recordurile de audienta in Tara Cafelei. Gloria Perez, autoarea scenariului, a declarat ca i-a rezervat lui Kuerten, pentru inceput, doua scene pe care tenismanul le va turna in timpului unei sarbatori la Florianopolis, orasul sau natal. ( M.U. ) Zamorano are orgasm la gol Pentru atacantul chilian Ivan Zamorano, considerat unul dintre cei mai valorosi atacanti sud-americani din ultimul deceniu, marcarea unui gol este echivalentul unui orgasm, releva Reuters. "Atunci cind inscriu, traiesc sentimentul unui orgasm. Ma simt satisfacut", a declarat Zamorano, jucator care evolueaza in acest moment la formatia mexicana America, pentru care a marcat simbata doua goluri in deplasarea de la Atlas. "Cind marchez un gol simt ca explodez, iar cind vad lumea in tribuna entuziasmata, traiesc aceeasi senzatie ca aceea a unui orgasm", a adaugat fotbalistul care a trecut pe la Real Madrid si Internazionale Milano, doua din gruparile de traditie din fotbalul european. Afirmatiile jucatorului sud-american au fost facute intr-o conferinta de presa a formatiei mexicane, la care este golgeterul echipei. ( D.N. ) Hector a rapus Realul Real Madrid a deziluzionat din nou marti seara, cind a pierdut finala trofeului "Santiago Bernabeu" cu 2-1 (1-0) in fata italienilor de la Internazionale Milano. Impecabil asezata in teren de noul antrenor Hector Cuper, Inter a dominat jocul si a inscris prin Vieri (min. 6) si Adriano (min. 90), in timp ce Real a reusit doar sa restabileasca vremelnic egalitatea, prin Hierro (min. 81 - din penalty). Remaniata de tehnicianul Del Bosque, care a renuntat pentru acest joc la supervedetele Zidane si Figo, formatia madrilena s-a dovedit incapabila sa rupa sirul esecurilor din ultimele saptamini, cind a pierdut neasteptat cu Deportivo La Coruna si rusinos cu Al Ahli. ( M.U. ) Stere face naveta cu trenul Mihai Stere, mijlocasul echipei FC Brasov si unul dintre cei mai valorosi fotbalisti ai trupei antrenate de Ilie Dumitrescu, face de ceva vreme naveta cu trenul, intre orasul de la poalele Timpei si Constanta, urbea sa natala. Stere a renuntat la autoturismul sau, o Skoda Octavia, pentru a face rost de bani, el tinind foarte mult sa-si achizitioneze un apartament in Constanta. "E mai importanta o casa decit o masina", este de parere fotbalistul. "Nu ma gindesc sa parasesc Brasovul, unde ma simt foarte bine, dar cindva tot ma voi intoarce la Constanta". Mihai a pus deja ochii pe un apartament cu doua camere situat la jumatatea distantei dintre casa parinteasca si cea a prietenei sale. Ironizat de prieteni, care nu concep ca un fotbalist de Divizia A sa nu aiba masina, Mihai Stere le-a promis acestora o surpriza, in viitorul apropiat fotbalistul urmind sa primeasca un superb Audi. ( A.D. ) La onomastica, Marin Barbu a primit o bita, un sac cu carbuni si un borcan cu magiun Marin Barbu, antrenorul echipei de fotbal Petrolul Ploiesti, a avut parte de o zi plina ieri, cind si-a serbat onomastica. Fostul jucator stelist a fost luat prin surprindere inca de dimineata, cind citiva dintre elevii sai, impreuna cu un grup de suporteri, i-au facut cadou o bita de base-ball, un sac cu carbuni si un borcan cu magiun - aluzii la metodele mai dure folosite la antrenamente, la faptul ca "baga carbuni", precum si la porecla cu care s-a capatuit inca din tinerete. "Magiun" a plecat apoi la Brasov, unde a fost invitat de "secundul" sau, Ioan Naghi. Marin a sarbatorit astfel trei evenimente intr-unul singur pentru ca atit sotia sa, cit si consoarta lui Ioan Naghi poarta numele Maria. ADI DOBRE Hagi a revenit in tara dupa ce s-a operat la Stuttgart Gheorghe Hagi, antrenorul reprezentativei de fotbal a Romaniei, a revenit ieri, in jurul orei 16.00, la Bucuresti, dupa ce marti a suportat o interventie medicala la Stuttgart, in Germania. Suferind de o colica renala, declansata vinerea trecuta in timp ce asista la partida de campionat FC Arges-FCM Bacau, Hagi a fost indrumat de Ion Tiriac la o clinica din Germania pentru eliminarea unei pietre existente la rinichiul sting. Presedintele COR i-a pus la dispozitie lui Hagi avionul sau personal. La Stuttgart, machedonul a fost supus la o interventie medicala cu o tehnica operatorie deosebita, calculul fiind transformat in nisip cu ajutorul ultrasunetelor. Boala l-a impiedicat pe "Rege" sa participe la deplasarea pe care "tricolorii" au efectuat-o in Slovenia. El a urmarit partida de la Ljubljana la televizor, in apartamentul sau din Bucuresti, tinind legatura telefonic cu "secundul" Gabi Balint. Initial, selectionerul a dorit sa plece din Germania direct in Slovenia, cu avionul lui Tiriac, dar medicii germani i-au interzis acest lucru, recomandindu-i o perioada de repaos de cel putin trei zile. LAURENTIU CIORNEI Florea isi da prima de joc pe telefon Daniel Florea, fundasul stinga al echipei Sahtior Donetk, are de platit o factura la telefonul mobil in valoare de 30 de milioane de lei, adica echivalentul a o mie de dolari. Transferat de la Universitatea Craiova, "Nasosul" a sustinut, timp de o saptamina, probe de joc la Sahtior, perioada in care a folosit la greu serviciul roaming, rezultind suma cu pricina. Zilele trecute, Florica a primit din partea clubului ucrainean la care evolueaza in prezent o cartela telefonica, asa incit nu va mai fi nevoit sa scoata din buzunar nici un leu. "Nu ma vait pentru ca aici primele de joc se dau la primul antrenament de dupa meci", a spus aparatorul, care, pentru o victorie in campionat, nu ia mai putin de 1.000 de dolari. ( D.C. ) Neaga merge la biserica Adrian Neaga, fotbalistul echipei Steaua, nu si-a trecut in cont, de la venirea sa in Ghencea, nici o reusita, tinarul international de tineret avind trecuta in dreptul rubricii "goluri marcate" o liniuta. Fara sa beneficieze de o pregatire centralizata in vara, din cauza situatiei sale neclare, la care s-a adaugat si scandalul de dopaj in care a fost implicat, Neaga a trebuit sa traga, scrisnind din dinti, pentru a recupera timpul pierdut. "Ma simt putin obosit", marturiseste talentatul fotbalist. Ceea ce il macina cel mai mult pe Neaga este faptul ca nu a reusit sa inscrie pentru Steaua nici un gol in jocurile oficiale. Marti seara, cu o zi inainte de a intra in cantonament, Rica a mers la biserica, unde s-a rugat pentru sanatate si pentru un gol in partida de miine, cu FC National. "Promit sa sparg gheata cit mai repede, ori in Cotroceni, ori la Kiev", afirma jucatorul. ADI DOBRE Lupescu s-a resemnat in ceea ce priveste prima reprezentativa "Sa vedem cum va intineri Popescu echipa nationala!" Ionut Lupescu, capitanul echipei Dinamo, a marturisit ieri ca nu se mai gindeste la echipa nationala. "Am renuntat la prima reprezentativa", a anuntat ieri Lupescu, dupa antrenamentul efectuat de "ciinii rosii" pe stadionul din Soseaua Stefan cel Mare. Neselectionat de Gica Hagi pentru "amicalul" cu slovenii (n.r. - partida disputata aseara, dupa inchiderea editiei), "Neamtul" s-a confesat: "Trebuie sa lasam loc jucatorilor tineri. Nu vrem intinerirea echipei nationale? Asta trebuie sa aiba loc. Ce sa mai caut eu acolo? A fost adus Popescu! Lasa ca o sa vedem cum va intineri Popescu echipa nationala!", spune, sarcastic, "Kaiserul". "Pe cind selectioner era Ladislau Bölöni eram suparat ca nu ma chema la nationala pentru ca el avea alte criterii de selectie", a incheiat Lupescu. DANIEL CONTESCU Gica Mihali antreneaza echipa de tineret a clubului Dinamo "Sa-mi spuneti dom' antrenor, pentru ca dom' profesor e numai unul: Viorel Hizo" Ex-internationalul Gica Mihali si-a preluat, de doua zile, noile antributiuni, acelea de antrenor la echipa de tineret de la FC Dinamo. Fostul stoper al "ciinilor rosii" a intrat in piine duminica, in etapa a doua de campionat, runda in care tinerii jucatori ai gruparii "ros-albe" au pierdut, cu scorul de 6-2, in fata formatiei similare a Rapidului. "Inca nu am semnat contractul cu clubul, dar o voi face in urmatoarele zile. Voi semna o intelegere pe un an. Despre meciul din Giulesti al echipelor de tineret nu am prea multe de spus. Rapidul a jucat doar cu un fotbalist de la juniori, ceilalti neavind virsta corespunzatoare. La adversari au jucat, printre altii, Crivac, Narcis Raducan si altii", ne-a declarat ieri Mihali. "Trebuie sa-i intrebi daca au bonuri de masa" Inca de la prima sedinta de pregatire, Mihali a tinut sa stabileasca raporturile cu mai tinerii sai elevi. "La inceput, ma strigau "dom' profesor". I-am rugat sa nu-mi mai zica asa, pentru ca "dom' profesor" este numai unul in fotbalul romanesc: Viorel Hizo. In aceste conditii, le-am cerut sa ma strige "domnu' Mihali" sau "domnu' antrenor"". Mihali se antreneaza cot la cot cu jucatorii pe care-i are sub comanda. "Vreau sa-mi mentin conditia fizica", marturiseste fostul fundas de fier, care a declarat ca este mult mai greu sa lucrezi cu fotbalistii tineri. "Sint niste copii. Trebuie sa-i intrebi daca au bonuri de masa, daca invata bine, intr-un cuvint, trebuie sa cunosti toate problemele cu care se confrunta. Trebuie sa le fii si tata, si antrenor", opineaza Mihali, care a refuzat invitatia lui Sulejman Demollari de a urmari la fata locului returul cu Dinamo Tirana. DANIEL CONTESCU [25][pl.dll?rid=expresro] 