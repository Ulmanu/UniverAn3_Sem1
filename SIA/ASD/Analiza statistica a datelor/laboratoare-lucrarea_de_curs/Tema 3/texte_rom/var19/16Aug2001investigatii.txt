 Motivarea sentintei in "Tigareta II" Cum a scapat de puscarie actualul deputat PRM Vasilescu La sase luni dupa ce procesul "Tigareta II" s-a incheiat prin condamnarea definitiva a principalilor "protagonisti", magistratii Curtii Supreme de Justitie au definitivat textul final al motivarii sentintelor pronuntate la 26 februarie 2001. Documentul analizeaza motivele invocate de fiecare dintre inculpatii care au atacat cu recurs sentintele anterioare, pronuntate la Tribunalul Militar Teritorial Bucuresti si la Curtea Militara de Apel. In acelasi timp, motivarea pune in evidenta si considerentele pe care le-au avut in vedere magistratii instantei supreme in individualizarea pedepselor. Printre "protagonistii militari", rechizitoriul cauzei i-a mentionat pe col. Ioan Suciu - comandantul Bazei Militare Otopeni si col. (r) SPP Gheorghe Trutulescu, cpt. SPP Catalin Tanase, si alti patru subofiteri. Printre civili s-au numarat Dumitru Popescu - patronul firmei de brocheraj aeronautic Quiq-Aeroservice, Valentin Vasilescu, comandantul adjunct al Aeroportului International Otopeni, Sorin-Cristian Rosca, inspector la Autoritatea Aeronautica Romana. In acelasi timp, in afacere au fost implicati si Gabriel Negoescu si Marian Chiata - comercianti de tigari la fel ca si arabii Jamal al Atm, Hitam Silim. Restul inculpatilor au fost sefi ai depozitelor in care erau depozitate tigarile aduse. Cu toate ca pe tot parcursul procesului, col. (r) Ioan Suciu a sustinut ca el era convins ca participa la un "transport special" de care avea cunostinta si seful sau ierarhic, gen. Gheorghe Bucse, motivarea sentintei prin care Suciu a fost condamnat la 15 ani de inchisoare arata ca acesta nu s-a implicat in actiune ca persoana particulara, ci in calitatea sa de comandant al Bazei Militare Otopeni. Prin aceasta, el a pus in pericol intregul sistem de paza si siguranta a aeroportului. Referitor la col. (r) Gheorghe Trutulescu, in motivarea sentintei se arata ca, datorita faptului ca a participat la operatiunea de gardare a masinilor incarcate cu tigari el a prejudiciat imaginea publica a SPP, in cadrul caruia atunci indeplinea functia de loctiitor al comandantului Serviciului Asigurare Misiuni. Cea mai ciudata dintre deciziile finale ale instantei supreme este cea prin care fostul comandant adjunct al AIBO, Valentin Vasilescu (devenit intre timp deputat PRM) a scapat de puscarie. Initial, el a fost acuzat ca ar fi primit de la Suciu suma de 2.500 de dolari. Ulterior, Vasilescu a afirmat ca aceasta suma reprezenta valoarea taxelor de survol. In motivarea sentintei se arata ca in dosarul cauzei nu a existat preocupare din partea anchetatorilor de a se clarifica imprejurarile primirii acelei sume. Din aceasta cauza, doar in cazul actualului deputat PRM (care la data comiterii faptei nu avea aceasta calitate), s-a dispus restituirea cauzei la parchet, pentru completarea urmaririi penale. VASILE SURCEL Santajisti la 11 ani Doi copii de 10 si repectiv 11 ani si-au santajat timp de doua zile vecinii, amenintindu-i ca-i vor omori. Totul a pornit de la o cearta intre prieteni, Natanael si Catalin, de 10 si 13 ani. In urma disputei, Natanael a pus-o pe vecina sa, Nicoleta, in virsta de 11 ani, sa scrie citeva scrisori prin care sa ameninte cu moartea familia lui Catalin. Prima scrisoare a sosit luni, 13 august, si era adresata mamei lui Catalin. "Nicoleta are mare, mare si foarte mare grija de voi. Asasinul care va uraste si va va omor e pe urmele voastre, cu singe si ura. Asasinul care va va omorit pentru Nicoleta si Adi. Asasin". Scrisoarea a determinat-o pe femeie sa doarma, de frica, cu toporul si o sapa la indemina, in cazul ca cineva chiar va incerca sa-i omoare familia. Femeia spune ca si sotul ei a primit o scrisoare asemanatoare: "Si sotul meu a gasit sub poarta un bilet in care eram amenintati cu moartea. Ne-a fost frica, iar peste noapte am dormit cu toporul la usa si am alertat vecinii ca in caz ca observa vreo miscare dubioasa in curtea noastra sa anunte imediat la sectia de politie", ne-a declarat Viorica Crisan, aflata inca in stare de soc. In scrisoarea respectiva se arata: "Eu va urasc si niciodata nu va voi ierta pentru ce mi-ati facut. Viata e fara lege. Anonimul asasin, care va uraste, semneaza cu mult singe si multa ura". O zi mai tirziu, mama lui Catalin a mai primit o scrisoare. "Daca tineti mult la viata dumneavoastra trimiteti 5.000 de lei impachetati intr-o hirtie. Va voi explica cum si unde sa-i puneti, intr-un cos de gunoi. Va voi face o schema...". Banii urmau sa fie impachetati intr-o hirtie si depusi intr-un cos de gunoi, linga o biserica din zona. Speriata, mama a anuntat politia, care a amplasat un dispozitiv in zona de unde copiii urmau sa-si ridice banii. Impreuna cu lucratorii de la Sectia 4 Politie Timisoara a decis sa dea curs celor cerute in scrisorile de amenintare, astfel ca marti seara, cu putin inainte de ora 18.00, s-a realizat flagrantul. Femeia a pus intr-un plic o bancnota de 5.000 de lei, asa cum i s-a cerut, iar plicul l-a lasat intr-unul din cosurile de gunoi din fata bisericii ortodoxe din cartierul timisorean Mehala, care se afla in apropiere de casa ei. Intre timp, biserica a fost inconjurata in toate cele patru colturi a ei de patru politisti inarmati, care asteptau sa apara un adevarat psihopat periculos. Au aparut insa sase copii, din grup desprinzindu-se o fetita care a mers direct la cosul de gunoi, in care Viorica Crisan lasase cei 5.000 de lei, si a scos afara plicul strigind "Ura!". Imediat au aparut politistii, care cind i-au luat pe pusti la intrebari au constatat ca doar doi dintre ei aveau legatura cu santajul - Nicoleta si Natanael. Copii au recunoscut fapta, care pentru ei a fost o simpla joaca. Fiind minori, impotriva lor nu s-a inceput urmarirea penala, dar parintii se vor alege cu amenzi contraventionale pentru ca nu au stat cu ochii pe odraslele lor. Tatal fetitei care a scris scrisorile lucreaza la Directia pentru Protectia Copilului Timis. Acesta nu a dorit sa faca nici o declaratie, iar tatal lui Natanael a spus doar ca nu ii va aplica nici o corectie fiului sau, pentru ca orice copil face greseli. AMIRA DAMIAN GEORGETA PETROVICI Fostul ministru al finantelor si asociatii lui au concesionat 3.000 de hectare in judetul Olt, pentru 49 de ani Mosierul Remes Fostul ministru al finantelor, Decebal Traian Remes, poate fi considerat unul dintre latifundiarii epocii moderne. Incepind din anul 2000, cind inca mai ocupa fotoliul ministerial, el a concesionat, impreuna cu alti doi asociati, o impresionanta suprafata de pamint apreciata la aproape 3.000 de hectare de teren arabil. Desi se pastreaza o discretie totala in legatura cu aceasta afacere, in urma unor verificari in teritoriu am descoperit ca fostul IAS Curtisoara, altadata mindria judetului Olt, are drept administrator SC Predilect SRL, firma familiei Remes. Astfel, pentru o perioada de 49 de ani, cit se va putea ingriji de aceste paminturi, fostul lider liberal se poate mindri ca va avea posibilitatea sa asigure piinea multor romani. "Averea lu' dom' Remes" Locuitorii din comuna Curtisoara cunosc faptul ca teritoriul fostului IAS Curtisoara ii apartine "lu' dom' Remes". Cele 2.991 de hectare ale fostului IAS se intind pe teritoriul a cinci comune invecinate: Curtisoara, Priseaca, Teslui, Oporelu si Scornicesti. Inainte de 1989, acest teritoriu a apartinut, timp de multi ani, de IAS Scornicesti, din dorinta lui Nicolae Ceausescu de a face din localitatea sa de bastina una dintre cele mai dezvoltate din tara. Dupa 1990, IAS Curtisoara a redevenit la vechea denumire. Localnicii din comuna ne-au marturisit insa ca, pina in 2000, cind avea sa fie preluat de societatea Bilardi, din Baia-Mare, asociata in participatiune cu firma lui Remes, "totul s-a dus de ripa". "S-a dus pe apa simbetei si ferma zootehnica, si utilajele, in cea mai mare parte. Practic, a ajuns la faliment", ne-a povestit, la rindul sau, actualul primar, Victor Constantin. Pina anul trecut, terenurile agricole au fost administrate de SC Agroindustriala SA. Societatea nu a reusit insa sa redreseze situatia IAS-ului. O mica parte din aceasta suprafata a revenit fostilor proprietari, conform Legii 18/1991. "Doar o mica parte din teritoriu a revenit taranilor in urma aplicarii Legii 18. Cred ca este vorba de mai putin de 200 de hectare", ne-a declarat primarul comunei Curtisoara. Cei mai multi dintre taranii care si-au revendicat paminturile ne-au spus insa ca prefera sa lase pamintul in asociatie si sa primeasca dividende de la "domnu' Remes", pentru ca nu au posibilitatea sa munceasca "atita amar de pamint". Licitatie cu cintec? Constantin ne-a declarat ca la primarie nu exista nici un act al firmei care gestioneaza paminturile fostului IAS. Edilul localitatii stia doar ca licitatia "s-a facut la Bucuresti, iar pamintul apartine Agentiei Domeniilor Statului". De la institutia amintita de primar am aflat ca fostul IAS Curtisoara a fost privatizat conform Legii 64/1995, adica prin declararea falimentului si vinzarea activelor. In urma cu doi ani, activele PAS au fost preluate de firma baimareana. Mai multi investitori locali nu sint nici acum de acord cu felul in care s-a organizat licitatia. "Prima data au fost chemati toti cei interesati. Multi dintre noi lucrasem acolo si voiam relansarea intreprinderii, dar afacerea se incheiase inainte. Ni s-a spus ca licitatia se amina. Am venit a doua oara si atunci am aflat ca actiunile erau deja vindute. A fost cintecul de lebada al IAS-ului", ne-a declarat unul dintre perdantii de atunci. Conform contractului de vinzare-cumparare, terenurile statului au fost concesionate pentru 49 de ani. Remes poate cistiga miliarde de pe urma contractului cu statul roman Anul acesta, cele 2.991 de hectare ale fostului IAS Curtisoara au fost administrate atit de SC Bilardi Product SRL, cit si de SC Agroindustriala SA. Aceasta din urma societate a lucrat pentru ultima oara pamintul pe care il administrase pina atunci. Incepind de anul viitor, firma din Baia-Mare va prelua in administrare tot pamintul. Baimarenii lui Remes au semanat, anul acesta, pe 586 de hectare, mazare furajera. Oficialii Directiei Agricole Olt ne-au spus ca Remes a negociat personal recoltarea mazarii. Recolta nu a fost una prea stralucita, sustin specialistii, dar nu este nici neglijabila. Asa cum prevede contractul de concesionare, incheiat intre SC Bilardi Product SRL Baia-Mare si Ministerul Agriculturii, o cantitate de griu sau echivalentul in bani se duc anual catre stat sub forma de redeventa. Anul acesta, firma baimareana trebuie sa dea un "tribut" la stat de 540 de kilograme de griu la hectar. Cu toate acestea, recolta medie de griu la hectar pentru mosia lui Remes este de 3.700 de kilograme la hectar. Practic, diferenta intre cantitatea pe care este obligat sa o cedeze statului si cea pe care o poate obtine este suficient de mare. Pentru pretul oferit de stat producatorilor agricoli, aproximat anul acesta de guvern la 3.200 lei pentru un kilogram, numai pentru 3.000 de kilograme s-ar putea cistiga 9,6 miliarde de lei. "Ce vreti sa fac acum, sa plec din tara si sa nu mai fac afaceri?" Potrivit datelor furnizate de Registrul Comertului, actionarii firmei Bilardi sint sotii Ioan si Steluta Hoban. Despre cei doi am aflat ca sint niste prieteni apropiati ai lui Decebal Traian Remes, fapt confirmat si de Ioan Hoban. Acesta ne-a declarat ca "afacerea Curtisoara" a demarat anul trecut. "Am fost la mai multe IAS-uri din judetul Olt si am vazut ca o imensa cantitate de teren arabil este in paragina. Pentru ca voiam sa investesc in agricultura, am cautat sa ma asociez cu cineva pentru preluarea terenului unui IAS atunci cind s-a anuntat scoaterea acestuia la licitatie de catre Agentia Domeniilor Statului. Am discutat cu Ovidiu Moga, un prieten din Baia-Mare, si cu Remes. Cei doi mi-au devenit asociati. Am luat toti trei in participatiune terenul arabil al IAS Curtisoara", ne-a declarat Ioan Hoban. Conform celor spuse de acesta, in urma intelegerii parafate de cele trei parti, SC Bilardi Product SRL are 45 la suta din afacere, SC Predilect SRL tot 45 la suta, iar Ovidiu Moga - 10 la suta. "Anul acesta am cultivat doar mazare pe 585 de hectare, deoarece cealalta suprafata era semanata inca din toamna de SC Agroindustriala SA", a adaugat Hoban. El a mai adaugat ca firma sa a fost singura care s-a prezentat la licitatia anuntata de ADS pentru IAS Curtisoara. "Am achitat 380 de milioane catre ADS. Anul acesta urmeaza sa achit, pina in septembrie, redeventa catre stat", a mai specificat administratorul SC Bilardi SRL. Fata de aceasta noua afacere in care a investit, iritat de intrebari, Decebal Traian Remes ne-a declarat: "Ce vreti sa fac acum daca am fost ministru de finante, sa plec din tara si sa nu mai fac afaceri?". El a recunoscut ca firma sa administreaza impreuna cu cea a lui Hoban terenul de la Curtisoara, in participatiune. "Cu toate acestea, unii dintre investitorii locali au depus contestatii privitoare la contractul de concesionare. Pina nu stim ce solutie se va da, nu putem avea certitudinea ca vom mai recolta ceva pe acel teren", a mai spus Remes. Conform unor oficiali din ADS, sint prea putine sanse sa se intimple acest lucru deoarece investitori pentru suprafete mari de teren, cum este cel de la Curtisoara, sint mai greu de gasit. Asa ca, timp de 49 de ani, Decebal Traian Remes va putea stringe bob cu bob pentru piinea romanului si pentru bunastarea sa. PETRISOR CANA [11][pl.dll?rid=expresro] 