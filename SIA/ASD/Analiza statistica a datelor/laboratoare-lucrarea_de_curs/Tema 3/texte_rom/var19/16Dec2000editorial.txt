 Banditii lumii din Giulesti ______________________________________________________________________ In urma cu citiva ani, eram trei ziaristi romani in jurul unei sticle cu vin. N-am baut nici unul atit de mult incit sa spunem bancuri cu Nicolae Ceausescu. Si, la un moment dat, unuia dintre noi (nu spui cine) i-a venit o idee geniala. Ce-ar fi sa-l lucram nitel pe Bill Clinton? Sa-i inscenam un scandal de toata frumusetea. Cu ce? Cu arme! Il doare in spit! Americanii sint sensibili la livrarea de arme doar unor dusmani de-ai lor. Vax, colega, a zis enciclopedistul. Scandalul cu armele in Iran a fost gaselnita presei bulgare! Noi, ca ziaristi morali din Est, trebuie sa-i aplicam unul dintre principiile abia plecate dintre noi. Adica o chestie in genul moralei socialiste. Si americanii sint niste copii mari si se revolta la incalcari ale Codului familiei. Unul dintre noi a baut vinul din sticla si, pe la drojdie, a zis, gata, am auzit ca Bill Clinton a avut o practicanta, una Monica Lewinsky. Incropesc o poveste despre o aventura intre ei! Bravo, da-i drumul! Pe trei note de plata si pe o factura de telefon, colegul nostru abtiguit de vinul bun a scris prima stire pe care a pasat-o americanilor prin fax. A fost imediat preluata de marile ziare, din ziare a trecut la televiziuni, s-a ivit si un procuror si, in doua luni, americanii aveau un scandal national. Cind ne-am revazut peste o vreme, in fata altei sticle cu vin, ne uitam unul la altul cu subinteles. Aratam ca membrii unei mici agenturi din Est. Aveam pieptul ceva mai bombat, privirea mult mai sigura si pentru protectie nu ne mai intilneam decit la o circiumioara prapadita in Giulesti. Si cind am ajuns la drojdia celei de-a doua sticle de vin, unul a zis, ma, ce aveti voi cu americanii? Nu sint de acord sa tulburam cel mai solid stat de pe planeta! Mai bine le-o tragem nemtilor! Eu nu-i suport din timpul razboiului! Si nici Kohl nu-mi place! Nu vedeti ce mare e?! Mai bine il lucram pe asta si le dam nemtilor un subiect de gindire ca prea o duc bine si prea se scalda intr-o pace picotitoare! Zis si facut! Cu ce le dam nemtilor batai de cap? Cum cu ce? Cu un scandal financiar! Nu stii ca toate partidele au bani negri pentru campanii electorale? Hai sa plasam o stire despre banii primiti de Kohl pentru CDU! L-am nenorocit si punem Germania pe jaratic! Zis si facut! Am dat o anonima si, in doua saptamini, nemtii se certau mai rau ca dupa razboi. Demisii, sinucideri, anchete, martori, demonstratii. Pilonul de stabilitate al Europei era la un pas de darimare cind ne-am reunit la a treia sticla cu vin si am zis, gata, e prea groasa! Hai sa linistim presa germana si sa-i torpilam pe sclifositii de francezi. Prea mult vin, prea multe soiuri de brinza, prea multa arta, prea multa istorie. Il bagam pe Chirac in corzi cu tot cu tehnica banilor pentru partid! L-am iertat pe Mitterrand cu amanta, gata! Il dam jos pe Jacques Chirac! Mai usor cu datul jos, a zis cel profilat pe apa minerala! Il bagam doar in corzi. Si, pina sa-l ardem pe musiu, eu zic sa aranjam si doua copite pentru Vadim in ziarele americane si una pentru comunistul Iliescu intr-un ziar englezesc! Sa fim impartiali, ca la codul deontologic! Zis si facut! Le-am tras citeva oua clocite in cap de au innebunit de ciuda ca nu intelegeau din ce tara veneau. Ca din intimplare, in circiumioara murdarica din Giulesti am descoperit si doi ziaristi albanezi. Si ei beau vin de Valea Calugareasca! Si ei se tineau de bagat strimbe pe planeta. Se mindreau ca inflamasera presa ruseasca si fusesera indaratul campaniei care a culminat cu demisia lui Boris Eltin. De fapt, pregatisera cu punct si virgula tot ce se scria la Moscova despre Vladimir Putin si tot ei se pregateau sa-l demaste in aceeasi presa pe magnatul Gussinski. Nenorocitul naibii, o sa vada el ce-o sa pateasca pentru ca nu i-a lasat pe cei doi ziaristi albanezi sa apara la televizor cu un reportaj despre pescuitul fara rima, numai cu cirlig vopsit! Le-am zis, domnilor colegi, pentru moment noi parasim scena internationala. Ne concentram pe subiecte romanesti. Trebuie sa-l blocam pe dementul sa nu cistige alegerile. In doua saptamini am umplut cu figura grasana a lui Vadim toate ziarele de pe planeta si l-am ras de la portie. N-a luat decit o treime din cascaval! Ne-am speriat de moarte de ce-am facut si am luat o pauza. Nu ne mai vedem decit sa discutam ce atacam. Lira englezeasca sau dolarul? Unul dintre noi are o sora maritata in Tel Aviv si ne tot bate la cap sa pregatim si pacea cu arabii. Vrea sa mearga sa-si vada nepotelul si se teme de prastiile arabusilor. Al treilea vrea sa ne aranjeze o intilnire cu Adrian Nastase. Ar fi cu adevarat patriotic daca am izbuti sa determinam ca, in urmatorul an, tot ce se investeste pe glob sa se faca numai si numai in Romania! P.S. Cine gusta basmul acesta cu siguranta ca a inghitit cel putin jumatate din balivernele imprastiate de politicienii romani in campania electorala! _________________________________________________________________ 