 Romania-Iugoslavia, azi, de la ora 18.00 "Tricolorii" joaca sirba Fotbalistii "tricolori" vor aparea asta-seara in fata propriilor suporteri pentru intiia oara dupa dezastrul suferit in fata Italiei, acum o luna, la Milano. Pentru partida amicala cu redutabila selectionata a Iugoslaviei, programata de la ora 18.00, pe stadionul "Steaua", selectionerul Ladislau Bölöni a chemat sub steag 18 jucatori. Asa cum promisese dupa evolutia catastrofala din ultima partida sustinuta in preliminariile Mondialelor, antrenorul a trecut la intinerirea echipei. Au fost chemati nu mai putin de noua jucatori noi, fata de ultima actiune: Florentin Dumitru, Adrian Iencsi, Daniel Prodan, Dennis Serban, Paul Codrea, Alin Stoica, Marius Nicolae, Claudiu Niculescu si Cosmin Barcauan. Cu ajutorul lor, Bölöni incearca sa remanieze o echipa evident uzata. Misiunea noii formatii a Romaniei se anunta dificila, deoarece adversarul este unul redutabil, superior la nivelul valorilor individuale. Meciul va fi transmis in direct de TV Romania 1. Antrenament secret Dupa reunirea de la sediul FRF, luni dupa-amiaza, "tricolorii" s-au deplasat in cantonamentul de la Saftica, unde seara au efectuat si un antrenament usor. Ieri dimineata, lotul completat si cu ultimii intirziati - intre acestia aflindu-se "olandezul" Lobont - a efectuat, de la ora 11.30, un antrenament secret pe stadionul "Steaua". Fata de precedentele actiuni, Bölöni a operat unele modificari in sistemul de pregatire, renuntind la antrenamentele intensive. Astfel, lotul a beneficiat de un program mai lejer. Intreaga echipa a mers ieri dupa-amiaza la stadionul "Cotroceni", unde a urmarit partida dintre echipele sub 20 de ani ale Romaniei si Italiei. Seara, dupa cina, selectionerul programase o sedinta de analiza video si, apoi, discutii individuale cu jucatorii. "Vom avea iarasi o echipa puternica" Convocat in premiera la lot, atacantul craiovean Cosmin Barcauan are mari emotii, dar si ambitia de a face fata cerintelor: "Voi incerca din toate puterile sa nu-l dezamagesc pe selectioner. Este adevarat ca, la ultimul meci, de la Ploiesti, n-am avut o evolutie prea fericita, dar cred ca randamentul meu a fost afectat si de oboseala acumulata de la inceputul sezonului". Devenit, la nici 22 de ani, unul dintre cei mai experimentati jucatori ai echipei, Adi Mutu sustine ca nu este marcat de acest statut: "Totusi, am putine selectii. De aceea, eu consider in continuare ca fac parte din noul val. Sansele de calificare la Mondiale nu sint deloc compromise, iar noi putem face iarasi o echipa puternica". Vizat si el de selectionerul Bölöni, care nu intelege de ce unii jucatori tineri si talentati accepta sa joace in ligile inferioare ale campionatelor straine, Dennis Serban a explicat: "A fost singura solutie pe care o aveam ca sa pot juca. Asta-vara, Valencia a refuzat sa ma lase sa plec in Romania, desi aveam oferte concrete de la Steaua si FC National. Asa a aparut solutia Elche, unde eu am prins prima echipa, joc meci de meci si dau goluri". Liviu Ciobotariu a fost unul dintre "stranierii" care au intimpinat probleme mari din partea cluburilor. "Cind a venit convocarea, antrenorul Ivici mi-a cerut sa nu plec, sa anunt acasa ca sint obosit si accidentat. I-am raspuns deschis ca eu nu pot face asa ceva, deoarece este vorba de nationala. El a insistat si mi-a zis sa ma mai gindesc. Dar eu luasem hotarirea, asa ca iata-ma, sint acum aici, la Bucuresti, si sper sa facem treaba buna cu Iugoslavia". Hamalii l-au ironizat pe Kassai Reprezentativa de fotbal a Iugoslaviei a sosit ieri dupa-amiaza pe Aeroportul international Otopeni, cu o cursa de linie care a facut o escala la Timisoara, de unde a preluat o mare parte din lotul alb-albastrilor. Jucatorii sirbi au fost asteptati, in holul de la "Sosiri" al aerogarii, de oficiali ai Federatiei Romane de Fotbal, in frunte cu secretarul general Adalbert Kassai. Impreuna cu acesta se afla si Dragomir Radenkovici, insarcinatul cu afaceri al Iugoslaviei la Bucuresti. Desi Kassai era incredintat, dupa o consultare cu personalul aeroportului, ca "plavii" vor iesi pe la acea poarta, fotbalistii din tara vecina au fost preluati cu un autobuz de la scara avionului si dusi direct la autocarul care-i astepta la citiva zeci de metri de Otopeni. De acolo au plecat spre Hotelul Bucuresti. Cu toate ca asteptarea se prelungea neverosimil de mult, Kassai ii asigura pe ziaristii prezenti sa nu-si faca probleme pentru ca sirbii nu au iesit inca. Aceasta afirmatie s-a dovedit a nu avea acoperire, secretarul general al FRF fiind tinta hazului general facut de carausii de bagaje: "Hai, dom'le, fii serios! Acu' vreo 20 de minute le-am incarcat noi gentile lu' Mihajlovici si Kezman". Ilja Petkovici ii lauda pe "tricolori" Pentru ca intelegea doar limba franceza, selectionerul Ilja Petkovici a apelat la serviciile secundului pentru traducerea din sirba in engleza si invers. "Echipa Romaniei este o forta in fotbalul european si mondial. Acest amical il consider foarte util pentru noi pentru ca avem o serie de jucatori foarte tineri pe care vrem sa-i rodam in meciuri internationale serioase", a declarat Petkovici. Intrebat pe care din cele doua echipe o vede calificata la Cupa Mondiala din 2002, antrenorul "plavilor" a raspuns ca "m-as bucura foarte mult sa ne intilnim in Coreea si Japonia. E, insa, foarte dificil, pentru ca atit noi, cit si romanii au grupe grele si sint la momentul schimbului de generatii". Mijatovici a venit separat In timp ce fotbalistii sirbi dejunau in elegantul restaurant al Hotelului Bucuresti, Predrag Mijatovici a aparut si el, proaspat sosit cu o cursa Alitalia de la Roma. Atacantul echipei italiene Fiorentina, fosta vedeta a Valenciei si a Realului Madrid, facea nota discordanta cu ceilalti coechipieri, imbracati in treninguri. Predrag era destins, purta o geaca din piele neagra si ochelari de soare. Desi avea aerul unui mare star din Occident, Mijatovici s-a dovedit un tip plin de modestie si deosebit de jovial. "Nu sint pentru prima oara in aceasta tara, am mai fost aici cu ani in urma, cind jucam pentru Partizan Belgrad. Ii cunosc foarte bine pe toti jucatorii romani care au activat in Primera Division. Sigur, fara Hagi si Popescu, selectionata voastra poate ca nu mai are aceeasi valoare deocamdata. Dar sint multi tineri care, in timp scurt, se vor ridica la aceleasi cote inalte". Milosevici, cu nasul pe sus Dupa ce au luat prinzul, sirbii s-au retras in camere. Savo Milosevici, vedeta echipei Parma, nu a dorit sa acorde vreun interviu pentru presa autohtona. Sinisa Mihajlovici, colegul sau de nationala si adversar in Serie A (temutul executant de lovituri libere evolueaza la campioana Italiei, Lazio Roma), se intretinea cu impresarul Florin Iacob. Fundasul iugoslav a oferit o scurta declaratie, avind numai cuvinte de lauda pentru Cristi Chivu si Adi Mutu: "Ii admir foarte mult pe acesti doi jucatori tineri. De altfel, pe Mutu nu-l voi uita multa vreme pentru ca ne-a invins recent, cu Verona, in campionat. Romania-Iugoslavia va fi o partida interesanta si foarte utila, indiferent de rezultat". Grupaj realizat de MARGARIT BANUTA, DANIEL NAZARE si MATEI UDREA Echipe probabile ROMANIA : Stelea - Ciobotariu, Filipescu, Prodan - Contra, Dennis Serban, Gilca, Alin Stoica, L. Rosu - Mutu, M. Nicolae. Antrenor: Ladislau Bölöni IUGOSLAVIA : Kocici - Mirkovici, Mihajlovici, Bunjevcevici, Sakici - Lazetici, Djordjevici, D. Stankovici, Drulovici - Mijatovici, Milosevici. Antrenor: Ilia Petkovici. Arbitri: Mustafa Culku (Turcia) - Nicolae Grigorescu, Valeriu Argaseala Craiova e datoare la restaurantul unde a mincat brigada lui Chivulete In pofida locului doi ocupat in acest moment de Universitatea Craiova in Divizia A la fotbal, problemele financiare ale gruparii din Banie sint acute. Angajatii clubului, de la femeile de serviciu pina la antrenorii de la grupele de juniori, n-au mai trecut pe la casierie pentru a-si primi salariul de mai bine de trei luni. Luni s-a petrecut un fapt care pune si mai mari semne de intrebare vizavi de potenta financiara a "Stiintei". Un angajat al unui restaurant craiovean s-a prezentat la sediul clubului cu o nota de plata neachitata (in valoare de sapte milioane de lei), care dateaza de la jocul cu FCM Bacau, disputat pe 2 noiembrie. Emisarul restaurantului a fost expediat pe loc de reprezentantii Universitatii, care i-au replicat sec: "Nu avem bani acum, poate saptamina viitoare". Se pare ca o parte importanta din consumatia respectiva ii revine brigazii de arbitri care a oficiat la partida dintre Universitatea si FCM Bacau, in frunte cu celebrul "Chivulete -patru fete", care a si fost suspendat trei etape dupa ce Comisia Centrala a Arbitrilor a constatat ca a luat mai multe decizii favorabile gazdelor. Ar mai fi de adaugat ca, zilnic, pe la club se perinda cite doua-trei persoane care sustin ca George Ilinca, unul dintre actionarii principali ai "alb-albastrilor", le-ar datora sume mari de bani. MARIO MORCOV Arbitrii l-au bagat in spital pe Costel Lazar Costel Lazar, antrenorul secund al echipei de fotbal Astra Ploiesti, a fost internat luni seara la Spitalul de Urgenta Floreasca, in urma unei crize cardiace. Tehnicianul se afla in masina personala si venea spre Bucuresti pentru a participa la o emisiune de televiziune, cind i s-a facut rau. Costel Lazar s-a indreptat spre Spitalul de Urgenta, unde i-a fost facuta o electrocardiograma, care a relevat o disfunctionalitate a inimii, si a fost internat imediat. "Azi (n.r. - ieri) mi-au facut o noua eletrocardiograma, care a iesit in regula. Nu am nimic la inima", ne-a declarat, de pe patul spitalului, Costel Lazar. "Mi-au pus perfuzie vreo 10 minute, apoi am luat citeva pastile. Puteam sa plec, dar doctorul Tatu, unul dintre marii specialisti in cardiologie, mi-a recomandat sa ramin pentru investigatii complete", a mai spus Lazar. Unele cauze ale acestui atac sint, in opinia pacientului, starea de oboseala accentuata si stresul. "Dupa meciul de la Bacau (n.r. - pierdut de Astra cu 2-1), n-am putut sa dorm toata noaptea. Bineinteles, din cauza arbitrilor!", si-a varsat naduful tehnicianul ploiestean, cu referire la Adrian Stoica. De altfel, arbitrul a fost chemat la Subcomisia de Disciplina dupa prestatia de la partida Bacau - Astra. Costel Lazar va efectua astazi un test care contine exercitii fizice si va fi externat miine, urmind sa revina la echipa la meciul de simbata, cu Petrolul. "Trebuie sa ma duc, fiindca fratele meu este antrenor secund la Petrolul si a zis ca m-am dat lovit. Ma duc si ii batem", a incheiat Costel Lazar. BOGDAN GHEORGHE 