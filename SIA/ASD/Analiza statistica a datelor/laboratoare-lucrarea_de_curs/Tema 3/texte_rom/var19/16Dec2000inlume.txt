 Mobilul bate tabagismul Ce legatura ar putea fi intre telefoanele mobile si tabagism? La prima vedere, se pare ca nici una. Doi specialisti britanici in epidemiologie au ajuns insa la concluzia ca magia telefoanelor mobile, care i-a cuprins pe tinerii zilelor noastre, duce la scaderea incidentei tabagismului in rindul acestora. Din studiul celor doi specialisti, publicat in revista "British Medical Journal", reiese ca in aceasta perioada dorinta tinerilor de a adopta un comportament adult ii indreapta mai mult spre ultima moda, telefoanele mobile, decit spre tigari. De asemenea, posibilitatile financiare reduse ii fac pe tineri sa aleaga intre "modernul" telefon portabil si tigari. Este greu pentru un tinar sa poata plati in acelasi timp si abonamentul unui telefon mobil, si tigarile. Statisticile arata ca, in ultima vreme, in rindul tinerilor de 15-24 de ani a scazut foarte mult numarul celor care fumeaza. Gaina cu ouale anticanceroase Hotarit lucru, ultima jucarie a mileniului, ingineria genetica, ne rezerva din ce in ce mai multe surprize. Daca pina acum gaina cu ouale de aur parea doar un vis, iata ca, de curind, cercetatorii britanici de la Institutul Roslin din Edinburg vor sa modifice genetic o gaina care sa faca oua in care sa fie incluse anumite proteine cu proprietati anticanceroase. Pina in prezent, astfel de proteine erau obtinute doar cu mare greutate, prin fermentare bacteriana, insa prin modificarea genetica se va putea obtine o cantitate mult mai mare din aceste substante. Prin intermediul acestei tehnici vor putea fi obtinuti anticorpii necesari in prevenirea aparitiei melanomului - un tip de cancer de piele. Ceremonie de inchidere transmisa in direct Adio, Cernobil Centrala atomica de la Cernobil, unde, cu 14 ani in urma, a avut loc cea mai mare catastrofa din istoria energeticii nucleare civile, a fost inchisa definitiv ieri, la ora 13.17, relateaza AFP. Presedintele ucrainean a pregatit din timp si cu minutiozitate aceasta ceremonie, facind din ea un eveniment mediatic. Cu aceasta ocazie, peste 2.000 de responsabili ucraineni si occidentali si peste 400 de ziaristi s-au reunit intr-o sala de spectacole din Kiev. Printre invitati s-au numarat premierul rus Mihail Kassianov, secretarul american al energiei, Bill Richardson, si alti oficialii din statele europene. La Cernobil, un inginer imbracat in alb, aflat in sala de control, inconjurat de mai multi colegi, a actionat butonul negru de protectie rapida in caz de incendiu, inscriptionat cu initialele BAZ, oprind reactorul numarul 3, singurul operational dupa explozia din 1984 a reactorului 4. Cadranele au indicat imediat incetarea treptata a activitatii reactorului. Presedintele ucrainean a calificat inchiderea centralei de la Cernobil drept "istorica". "Este o data istorica pentru Ucraina si pentru intreaga lume", a afirmat el in cursul ceremoniei organizate in capitala ucraineana. Kucima a adaugat ca aceasta decizie a fost "indelung cintarita" si ca este o hotarire responsabila, dar a cerut comunitatii internationale sa nu "lase singura Ucraina in fata problemelor financiare, tehnice si morale legate de inchidere". CAMELIA MUNTEAN Propaganda sovietica n-a reusit sa ascunda catastrofa de la Cernobil Existau secrete in trecut pe care nici macar atotputernica masina de propaganda sovietica nu reusea sa le ascunda de privirile lumii din afara Cortinei de fier. La doua zile dupa ce reactorul 4 de la centrala nucleara Cernobil a explodat, primul care si-a dat seama de sursa si anvergura dezastrului a fost un inginer din Suedia. Descoperirea lui i-a facut pe occidentali sa isi dea seama de valoarea "glanostului" pe care presedintele Mihail Gorbaciov punea atita pret. Acesta a facut tot posibilul sa ascunda accidentul fata de occidentalii ingrijorati de nivelul mare al radiatiilor care amenintau Europa. "S-a intimplat intr-o zi de luni, la doua zile dupa 26 aprilie 1986. O centrala nucleara din Suedia a inregistrat un nivel ridicat de radiatii si ne-a raportat acest lucru. Ciudat este ca nu au gasit nimic in interiorul centralei, dar au gasit urme de radiatie in iarba din jurul centralei", a explicat inginerul suedez. El a cerut atunci centralelor nucleare din Suedia sa raporteze nivelul de radiatie gasit si a facut o descoperire simpla, dar interesanta: "In timp ce alte centrale au gasit radiatii la fel de mari, nivelul descrestea pe masura ce ne mutam de la est la vest". Modul in care tragedia s-a petrecut este mult mai clar acum, dupa 15 ani. In acea zi nefasta, la ora 1.00 din noapte, personalul a inchis sistemele de securitate ale reactorului numarul 4, pentru a testa capacitatea unitatii, moment in care reactorul a explodat. Tone de strontiu, cesiu, iod si plutoniu radioactiv s-au imprastiat din Europa de nord pina la Mediterana. ISABELLA ALEXANDRESCU Contrabanda cu "ciuperci atomice" Zona interzisa si contaminata din jurul centralei atomice de la Cernobil a devenit un inepuizabil filon de venituri pentru infractori. Acestia culeg obiecte - metale sau lemn - pe care le valorifica la centre de reciclare, fura mobilier din gospodariile abandonate ale fostilor angajati ai centralei sau comercializeaza ciuperci radioactive, relateaza AFP. Dupa accidentul nuclear din 26 aprilie 1986, sute de sate au fost evacuate pe o raza de 30 de kilometri in jurul centralei, acestea fiind sistematic jefuite. Tone de mobilier, imbracaminte si aparate casnice contaminate au ajuns in pietele din Ucraina si Belarus. In aceasta zona inconjurata cu sirma ghimpata, oficial nu se mai desfasoara nici o activitate. "Este usor si fara riscuri. Au lasat totul acolo, covoare, vase, lenjerie de pat, perdele. Chiar si prizele si intrerupatoarele au fost smulse din pereti", se confeseaza batrinul Leonind, originar din regiune. Feroneria se vinde la kilogram, pina si motoarele aparatelor cu care a fost decontaminata zona dupa accident fiind furate si comercializate. Aproximativ o mie de politisti sint insarcinati cu paza zonei cu o suprafata de 300.000 de hectare, situata intre Ucraina si Belarus, dar sint lipsiti de mijloace pentru a-si indeplini misiunea, iar coruptia nu este de neglijat. Rezultatul este ca ciuperci radioactive ajung adesea pe pietele Europei Occidentale, sute de pomi au fost taiati pentru a fi vinduti ca lemn de foc sau de constructie, iar vinatoarea se practica la scara larga. ( C.M. ) Acuzat de implicare in scandalul finantarii ilegale a partidului sau, Chirac pledeaza nevinovat Nu exista actualmente presedinte european mai haituit decit Jacques Chirac. De citeva saptamini, putinii partizani care i-au mai ramas il indeamna sa apara la televizor pentru a incerca sa dezamorseze numeroase acuzatii directe si indirecte ce-l implica in mai multe procese de frauda si deturnari de fonduri de pe vremea cind era primar al Parisului. Scandalul a izbucnit cu citeva saptamini in urma, dupa ce o caseta inregistrata de unul dintre oamenii care aduceau banii partidului lui Chirac, Adunarea Pentru Republica (RPR), a fost data publicitatii. Jean-Claude Mery, intre timp decedat, declara postum ca, pe vremea cind era prim-ministru, Jacques Chirac a asistat personal la momentul cind sefului sau de cabinet i se aducea o valiza cu patru milioane de franci, bani meniti sa sustina partidul lui Chirac, obtinuti prin atribuirea de comenzi publice fara licitatie. Caseta il implica direct pe Jacques Chirac. Indirect el este desemnat si de marturia fostei trezoriere a partidului RPR, Louyse-Yvonne Casseta, de mai multe ori inchisa pentru ancheta si eliberata provizoriu, care a cedat recunoscind ca filiera de bani urca spre virful partidului. Presedintele nu se poate apara in instanta Se spune ca presedintele se temea pur si simplu sa nu fie convocat ca simplu martor printr-o banala citatie sosita cu posta la Elysee. Asadar, Chirac a aparut joi seara la televizor si a recunoscut ca "a existat o deriva" care a impins toate partidele sa caute bani in intreprinderi, cita vreme legea nu reglementa finantarea lor. Practicile acelea pot fi condamnate, dar ele ar trebui sa iasa de sub incidenta legii, crede presedintele. Vinovatii vor fi sanctionati, nu va exista amnistie pentru lucrurile condamnabile. Ca fost presedinte PRP, Chirac afirma ca nu cunostea sistemul de finantare ce alimenta partidul sau. Daca lucrurile se adeveresc, deci ca practicile ilicite au continuat si dupa ce legea le-a interzis definitiv, in 1995, situatia va fi grava. In privinta valizei cu bani, presedintele se declara "stupefiat si ranit" de asemenea asertiuni. "Exista oameni care ma pot critica, dar nu veti putea gasi oameni care sa afirme ca eu sint un om al banilor", a mai declarat indignat presedintele, adaugind ca abia asteapta sa fie convocat ca martor, daca se va ajunge pina acolo. Jacques Chirac declara ca pozitia de sef de stat nu-i permite sa se apere, fiindca el este gardianul suprem al justitiei, deci nu poate sa depinda de un magistrat. Seful statului raspunde numai in fata poporului francez de greselile eventuale comise in timpul exercitarii functiunii sale sau anterior. DANIEL ROUX, Paris "Razboiul stelelor" la Bruxelles Reuniunea tarilor membre NATO, care a inceput joi la sediul Bruxelles al Aliantei, a continuat vineri cu accent pe intentia Uniunii Europene de a-si dezvolta o identitate de aparare proprie, care sa poata functiona independent de NATO. Secretarul general al NATO, George Robertson, si-a exprimat parerea ca UE nu va fi capabila sa opereze Forta de Reactie Rapida (FFR), pe care vrea sa o infiinteze, in acelasi fel in care coordoneaza disputele de politica civila, transmit agentiile internationale de presa. "Cind e vorba sa rezolvi o criza, trebuie sa inghiti cireasa dintr-o data. Aici nu ne aflam la un CAP (Consiliul politicii agricole din cadrul UE - n.r.), sa ne permitem aminari si discutii prelungite", a explicat plastic Robertson. Nici macar un mini-NATO Robertson a afirmat ca propunerea Aliantei de a oferi asistenta si echipamente fortei UE este un "chilipir pentru europeni", abia de acum incolo urmind sa se discute termenii exacti ai unei astfel de intelegeri. Aceasta propunere a aparut deoarece, dupa cum explica oficiali NATO, nu este nevoie de a dubla sau rivaliza strategia, politica sau echipamentele pe care le are deja Alianta Nord-Atlantica. Robertson a spus ca s-a plictisit de ceea ce a numit gilceava exagerat de dramatica despre cum europenii vor sa dezbine NATO. Ministrul german de externe, Joschka Fischer, a declarat ca Uniunea vrea "acces permanent la structura NATO" pentru a putea permite pe viitor gestionarea de crize. Incheierea unui acord intre NATO si UE in aceasta privinta ramine nesigura pentru moment din cauza opozitiei Turciei. Ministrul belgian de externe, Louis Michel, pe de alta parte, a estimat ca UE "trebuie sa aiba propriul spatiu de autonomie" in materie de aparare. Obiectivul UE este de a putea crea, pina in 2003, o forta de 60.000 de oameni care sa fie capabila sa rezolve situatiile de criza. Luna trecuta a intocmit in acest scop un catalog de trupe, nave si aparate de zbor. Dupa standardele operatiunilor de mentinere a pacii pentru Balcani, nu este vorba despre o forta exagerat de mare, dar demonstreaza extraordinara ambitie a europenilor, care nu au nici echipamente si nici inalta tehnologie. Robertson a facut haz: "Nu este o a doua Alianta Nord-Atlantica, nu e nici macar o mini-NATO". Greenpeace denunta "Razboiul stelelor" Joi, inca inainte de inceperea reuniunii ministrilor apararii din tarile NATO, zeci de activisti ai miscarii ecologiste Greenpeace s-au strins la Bruxelles pentru a protesta fata de proiectul american de aparare antiracheta, desemnat sub numele de "Razboiul stelelor". Greenpeace sustine ca acest program ar compromite echilibrul nuclear la scara planetara si ar relansa razboiul rece. Ei au format un lant uman, arborind un balon in forma de focos nuclear pe care scria "Europa, opreste razboiul stelelor". O parte din demnitarii sositi la sediul NATO au fost nevoiti sa patrunda in cladire pe o intrare laterala, poarta principala de acces fiind blocata de manifestanti. Trei dintre activistii Greenpeace au reusit sa ia prin surprindere fortele de ordine ajungind in holul palatului de otel si sticla, fiind imediat evacuati. Statele Unite si-au reafirmat, la Bruxelles, sustinerea fata de o noua extindere a NATO, cu cele noua state candidate, admitind in acelasi timp ca acestea trebuie sa faca inca eforturi. Secretarul american de stat, Madeleine Albright, a subliniat ca "extinderea NATO insoteste in mod natural evolutia unei Europe democratice si nedivizate". Aceasta extindere "nu ameninta pe nimeni, si ne va ajuta sa marim in Europa numarul regiunilor" in care nu exista conflicte. SUA isi reafirma sustinerea pentru o noua extindere a NATO Statele Unite si-au reafirmat ieri, la Bruxelles, sustinerea fata de o noua extindere a NATO, cu cele noua state est-europene aflate in prezent pe "lista de asteptare" (Albania, Bulgaria, Estonia, Letonia, Lituania, Macedonia, Romania, Slovacia si Slovenia), admitind in acelasi timp ca acestea trebuie sa faca inca eforturi in vederea accederii in blocul militar occidental. Secretarul american de stat, Madeleine Albright, a subliniat ca "extinderea NATO insoteste in mod natural evolutia unei Europe democratice si nedivizate". Aceasta extindere "nu ameninta pe nimeni si ne va ajuta sa marim in Europa numarul regiunilor" in care nu exista conflicte. ISABELLA ALEXANDRESCU In inchisoarea moscovita Lefortovo, Spionul americanul Pope a fost batjocura camarazilor de celula Fostul premier rus si fost sef al serviciilor secrete, Evgheni Primakov, a afirmat ca este "sigur" ca americanul Edmond Pope, gratiat joi, la Moscova, este spion, relateaza France Presse. "Sint sigur ca Pope spiona. Nu vad cum o torpila ultrarapida, unica in lume, ar putea sa nu reprezinte un secret. Avea el oare pentru aceasta torpila un interes de artist?", a afirmat cu ironie Primakov. Edmond Pope a fost condamnat pe 6 decembrie la 20 de ani inchisoare, acuzat ca ar fi cumparat documente clasate drept strict secrete, referitoare la o torpila ruseasca de ultima generatie. El a fost gratiat joi de presedintele Vladimir Putin, care a facut un gest de bunavointa fata de SUA si noul presedinte american. Imediat dupa eliberare, Pope a fost dus la aeroport, de unde un avion l-a transportat in Germania. "Sa vedem cum ii vor raspunde americanii. Acum mingea este in terenul lor", a conchis fostul premier. Colegii de celula i-au inghitit pilulele americanului bolnav de cancer Edmond Pope a citit, in perioada celor peste opt luni de detentie petrecute in Rusia, 55 de carti, toate consacrate pescuitului, se arata intr-un articol din cotidianul rusesc "Kommersant". Pasionat de pescuit, Pope a incercat sa discute pe marginea acestui subiect cu gardienii inchisorii moscovite Lefortovo. El a abandonat in scurt timp conversatia, dupa ce unul dintre gardieni l-a incurajat cu replica: "Pescuitul este extraodinar in Siberia, vei merge acolo in curind si vei profita!". Americanul si-a petrecut timpul, pe linga scris, dind ocol de zeci de ori curtii de 12 metri patrati a inchisorii. Potrivit cotidianului "Vremia Novostei", el a fost inchis intr-o celula cu alti cinci detinuti, care ii furau mincarea si chiar i-au inghitit medicamentele pe care americanul le lua pentru ca sufera de cancer. Avocatul lui Pope a declarat ca acesta va scrie o carte despre "aventurile" avute in Rusia. CAMELIA MUNTEAN Autoritatile britanice au intocmit Ghidul pentru negocierea salariului O comisie guvernamentala britanica a dat publicitatii un studiu privind oportunitatile angajatilor la locul lor de munca, document care include si un asa-numit "ghid al salariatului", menit a maximiza venitul obtinut de fiecare. Potrivit BBC, in studiu se arata ca femeile sint in mod special dezavantajate pentru ca, pe de o parte, sint platite mai putin decit barbatii care au aceleasi functii si, pe de alta, ele sint reticente in a cauta sa afle valoarea salariilor celorlalti colegi (sau colege) cu aceeasi calificare, vechime, experienta etc. De asemenea, femeile sint de cele mai multe ori atit de incintate ca gasesc o slujba, incit sint dispuse sa accepte un salariu mai mic decit ar merita de fapt. Si o buna parte din barbati tind sa faca acelasi lucru, indeosebi cei trecuti de 40 de ani. Potrivit studiului, "angajatorii pot discrimina pe baza performantelor, a experientei si a abilitatilor fiecaruia - este dreptul lor", dar solicitantii de slujbe sint si ei indreptatiti sa stie cit mai bine cum sa-si "vinda" forta de munca, atit atunci cind cauta de lucru, cit mai ales cind au deja un post si vor o leafa mai mare. In acest sens, angajatii trebuie sa urmeze patru reguli, pe care vi le prezentam in continuare: Porneste ca si cum ai continua un demers deja inceput. Nu fi speriat ca o sa se iveasca si problema salariului in cadrul interviului, ci mergi pregatit cu grila de salarizare a firmelor concurente. Exploateaza sistemul. Foloseste estimarile in prezentarea cazului tau, evidentiindu-ti toate atributele si calitatile. Oricum, o cerere de marire a salariului poate fi ignorata daca nu te inscrii in performantele cerute de sefi. Fii curios. Afla care, citi si cit ar fi dornici sa plateasca alti angajatori pentru serviciile tale. Aceste informatii, minuite cu grija, pot constitui un imbold pentru angajatorul tau curent in a te pastra in slujba lui, cu o leafa mai mare. Forteaza mina. O strategie de mare risc, aceasta implica amenintarea patronului cu plecarea la o alta slujba care ti s-a oferit. Increderea in sine si certitudinea ca esti indispensabil firmei tale sint conditii obligatorii pentru ca manevra sa functioneze. CONSTANTIN VLAD Flash Cornel Dinica, zis "Pisica", a fost identificat de italiencele violate de el Cornel Dinica, zis "Pisica", fratele primarului din Paunesti (Adjud), care a ingrozit o intreaga Italie cu infractiunile comise, a fost recunoscut de toate cele 54 de femei pe care le-a jefuit, in cartierele San Basilio, Rebibbia si Casal dei Pazzi, din Roma. Trei dintre ele au fost si violate, iar una, de 25 de ani, obligata sa faca sex oral. Arestat pe 22 noiembrie la Pordenone, in nordul Italiei, de unde se pregatea sa se intoarca in Romania, "Pisica" a fost dus la Roma, unde judecatorul de instructie, Adele Rando, a cerut punerea lui sub acuzatie pentru tilharie, ranire si violenta sexuala. In timpul recunoasterii din grup, organizate de politie, una dintre victime a lesinat, iar alta a plins si a tipat: "M-ai nenorocit pe viata!". Politia banuieste ca romanul a comis chiar mai multe infractiuni, dar victimele, de rusine, nu l-au denuntat. "Pisica" se ascundea noaptea prin parcuri si isi lua victimele prin surprindere, lovindu-le mai intii, dupa care le fura lucrurile de valoare. Daca victima era impietrita de spaima si nu riposta, banditul profita si incepea sa o pipaie sau chiar o viola. ( Paolo Gianfelici, Roma ) Comando pentru Basaev si Khattab Fortele federale ruse au decis sa disloce in Caucazul de Nord unitati speciale pentru a-i aresta pe comandantii militari ceceni, a anuntat vineri seful Statului Major rus, Anatoli Kvasnin, citat de AFP. "Am decis sa aducem unitati si mijloace speciale pentru a-i aresta rapid pe sefii de bande", a declarat el. Principalii lideri ai rezistentei armate a separatistilor ceceni, presedintele Aslan Mashadov si comandantii militari Samil Basaev, Khattab, Ruslan Ghelaiov si Arbi Baraiov, au scapat pina acum fortelor militare rusesti. "Intram intr-o noua faza a operatiunii antiteroriste care vizeaza asigurarea securitatii si revenirea la o viata normala a populatiei cecene", a precizat Kvasnin. ( C.M. ) Ucisa in bataie cu trompa O thailandeza de 60 de ani a murit in urma ranilor, dupa ce a fost atacata de un elefant care a lovit-o cu trompa. Nefericita culegea niste legume intr-un catier din Bangkok, cind elefantul a atacat-o si a inceput sa o loveasca cu trompa, femeia alegindu-se cu opt coaste rupte. Ea a murit la spital, iar stapinul elefantului a fost arestat. In luna aprilie, o tinara turista britanica a fost ucisa si doi membri ai familiei sale au fost raniti de un elefant furios dintr-o gradina zoologica privata din capitala thailandeza. ( C.M. ) Cinci milioane de dolari pentru denunturi antiteroriste Satele Unite au lansat joi o campanie antiterorista, oferind o recompensa ce ajunge pina la cinci milioane de dolari pentru oferirea de informatii legate de prevenirea atacurilor teroriste. Aceasta campanie cuprinde un spot publicitar de 30 de secunde ce va aparea pe toate posturile publice de televiziune, tradusa in opt limbi, intitulata "Fragelul terorismului". "Vom folosi, de asemenea, afise, anunturi in presa si spoturi radiofonice. Afisele vor fi tiparite in opt limbi, engleza, franceza, germana, chineza, araba, rusa, spaniola si urdu si distribuite de misiunile americane in toata lumea", a declarat purtatorul de cuvint al departamentului de stat, Richard Boucher. Aceasta campanie informativa va costa aproximativ 100.000 de dolari. ( C.M. ) Madeleine Albright, dansatoare de bacanie Secretarul american de stat Madeleine Albright a fost surprinsa pe pelicula de un fotoreporter al Agentiei AP in timp ce, luata de valurile melodiei "Respect", cintata de Aretha Franklin, a inceput sa danseze intr-o bacanie, sa isi tuguie buzele si sa fredoneze, printre rafturile cu marfa. Inedita aparitie a secretarului american de stat face parte dintr-un clip de 60 de secunde creat de Inaltul Comisariat pentru Refugiati al ONU pentru a marca aniversarea a 50 de ani de la infiintare. ( I.A. ) Saritura cu elasticul prea lung Doi instructori sportivi au fost condamnati joi, in Elvetia, la cinci luni de inchisoare cu suspendare, ei fiind acuzati de omucidere prin neglijenta, dupa ce un turist american s-a zdrobit de pamint in urma unei sarituri cu elasticul, a anuntat tribunalul din Interlaken, din centrul Elvetiei. Moartea turistului a fost cauzata de o "crasa neglijenta" din partea celor doi antrenori de la societatea pentru sporturi extreme "Adventure World". Pe 13 mai, un american de 21 de ani a murit sarind dintr-o telecabina, de la 100 de metri inaltime, legat de glezne cu o coarda elastica de 180 de metri pentru ca unul dintre supraveghetori a incurcat culoarea elasticului, cel de 100 de metri fiind verde, iar celalalt rosu. Unul dintre vinovati a declarat ca de la accident are cosmaruri in fiecare noapte si se intreaba cum de a putut confunda coardele. In plus, cei doi vor plati cite o amenda de 1.000 de franci elvetieni (629 de euro). ( C.M. ) Protest in cusca tigrilor Un dresor german si-a petrecut o noapte intreaga in cusca tigrilor, ca protest fata de decizia localitatii belgiene Evere de a-i evacua circul. Dresorul, fiu al directorului circului, a afirmat ca va folosi bete pentru a tine la distanta fiarele, dar ca situatia ar putea deveni periculoasa: "Ar putea sa mi se faca somn. Nu pot garanta ca ma veti mai gasi in viata miine". ( I.A. ) 