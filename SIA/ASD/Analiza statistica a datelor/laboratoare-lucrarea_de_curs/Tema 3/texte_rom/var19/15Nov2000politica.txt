 Stiu sindicalistii de rind cine i-a scos in strada? Liderii sindicali de azi, parlamentarii PDSR de miine Includerea liderilor de sindicat pe liste de partid nu este insa o chestiune cu totul noua si nicidecum inofensiva asa cum au prezentat-o cei implicati in poveste. Todoran o califica drept "o etapa noua" pentru Miscare. Nu si ultima, am spune noi, de compromitere a sindicalismului romanesc. Cei pusi pe listele PDSR si cu functii in conducerea BNS si CNSLR-Fratia sint figuri controversate, pomenite adesea in scandaluri dubioase, cu afaceri in detrimentul simplilor membri de sindicat. Cit despre organizatiile ce i-au ales, ele au fost subordonate partidului si risca sa fie privite ca simpla entitate buna de facut jocurile PDSR, in strada. Dovada, ultimele actiuni antiprivatizare, suprapuse miraculos agitatiei PDSR-iste din parlament. Todoran, pe urmele lui Mitrea Pavel Todoran, cel strategic retras din fruntea CNSLR-Fratia si ramas consilier la aceeasi confederatie, este cel mai avantajat de cucerirea imunitatii parlamentare. Pe locul 2 in listele PDSR de Mures, el va intra cu certitudine in Camera Deputatilor. Dosarul penal cu vinzarea ilegala a unui sediu important al CNSLR-Fratia (asezat in buricul Capitalei), obiect din patrimoniul sindicatului (ce nu putea fi, prin urmare, instrainat), se va pierde probabil timp de un mandat. In spatele viitorului deputat ramin milioanele de dolari datorie a CNSLR-Fratia catre Daewoo, facute in urma semnarii de catre acelasi Todoran a unui pagubos contract comercial. Pentru banii respectivi, firma coreeana pretinde administrarea unei parti importante din mostenirea primita de CNSLR-Fratia de la fostul UGSR. Minica Boaja, fost trezorier al confederatiei si actual vicepresedinte, candideaza si el pe un loc eligibil la Camera Deputatilor, PDSR Bucuresti. Si numele lui este consemnat in afacerile cu bunuri ale sindicatului, fiind considerat chiar mina dreapta a omului de afaceri Pavel Todoran. Sef al vistieriei CNSLR-Fratia, nimeni nu poate spune cum a cheltuit acesta contributiile membrilor de rind, atit timp cit nici Curtea de Conturi nu are acces la finantele sindicatelor. BNS e bine reprezentat pe liste Despre afacerile liderului de la Metrou, Ion Radoi, dezvaluiri interesante facea actualul primar general al Bucurestiului, Traian Basescu, pe vremea cind era la Ministerul Transporturilor. Spatiile comerciale asezate la gurile de metrou au fost oferite spre exploatare sindicatelor, pentru a strabate mai usor tranzitia. Nici aici nu se stie exact cum au fost cheltuite chiriile respective, dar s-a aflat cum au fost repartizate drepturile de butic. Ca toti sindicalistii, si Radoi va intra in Camera Deputatilor, figurind pe locul 2 la PDSR - Giurgiu. Tot din partea BNS a fost asezat frumos in lista PDSR (locul patru, eligibil, la Arges) si Dumitru Chirita, liderul sindicalistilor fostului Conel. Acuzat de functionari ai Ministerului Industriei (in direct si la ora de virf) ca s-a implicat intr-un mare scandal din motiv de interese personale, Chirita n-a respins oarece amestecuri in afaceri hidroenergetice. In fond, treburile personale sint una, cele sindicale alta, iar afacerile de stat (respectiv parlamentare) vor fi si ele altceva. Inghesuiala si pe locurile neeligibile Un alt amator de fotoliu imunitar este Ioan Andrei (tot CNSLR-Fratia), acuzat de liderul unui sindicat din RomTelecom ca a sustinut privatizarea societatii in schimbul unor afaceri cedate de conducerea RomTelecom. El apare pe locul 2, eligibil, la Arad, nu tocmai intimplator. Firma "Rom Tele Card SRL", care a primit dreptul de a comercializa cartelele de telefon prin automate, ii are ca actionari pe cetateanul german Konig Josef, "SC Prosport Telecom Arad SRL" (o asociatie sportiva din Arad a sindicatului), si persoana fizica Ioan Andrei. Elena Sporea, sefa societatii Agrostar, a fost acuzata de colegii sai, care au demis-o din Confederatia CSDR, ca ar fi atacat interesat politica Ministerului Agriculturii, ea scotind bani frumosi din afaceri cu tot felul de seminte s.a.m.d. Viseaza la parlament, PDSR oferindu-i locul doi la Senat, la Ialomita. In rest, listele incapatoare ale partidului mai cuprind un macaragiu (Petru Costel, de la Constanta) si un asistent medical (Dan Pirnoiu, Sibiu) care sint asezati insa mult in spate, fara sperante de a pune umarul la elaborarea legilor tarii. MARIANA BECHIR Art. 1 din Legea sindicatelor - "1) Sindicatele sint organizatii fara caracter politic, constituite in scopul apararii si promovarii intereselor profesionale, economice, sociale, culturale si sportive ale membrilor lor si a drepturilor acestora, prevazute in legislatia muncii si contractele colective de munca. 2) Sindicatele sint independente fata de organele de stat, fata de partidele politice si fata de oricare alte organizatii". Cu ajutorul colegilor din PD si PNL, PDSR pune frina privatizarii Pentru prima oara in legislatura 1997-2000, in Senat a fost adoptata ieri o motiune initiata de opozitie, prin care FPS este somat sa suspende procesele de privatizare pina la constituirea noului guvern dupa alegeri. Motiunea simpla adoptata ieri nu are un caracter imperativ, ea avind doar rol de informare a guvernului asupra unei pozitii a Camerei care a adoptat-o. Asa scrie si in regulamentul Senatului, asa scrie si in constitutie. Dezbaterea si adoptarea motiunii au fost insa un bun prilej pentru o importanta batalie politica. Senatorii PDSR au reusit sa arate cu anticipatie ce ne asteapta dupa ce partidul lor va cistiga alegerile. Sarutul "Iudei" liberale "Stai, ba, jos, ca ai vorbit destul patru ani!", striga flegmatic, mai ceva ca un smecher de cartier, senatorul PDSR cu par carunt (acolo unde nu are chelie) Nicolae Sersea. Se adresa colegului sau taranist Rasvan Dobrescu, cind acesta cerea ca votul motiunii sa nu fie secret, pentru a vedea toata lumea cine si cum voteaza. La acest subiect, senatorii opozitiei, dar, in special, pedeseristii, s-au aratat mult prea agresivi. Pareau un cor de golani strinsi la coltul unei strazi rau famate. Doar colegul lor Doru Ioan Taracila i-a mai potolit, propunind un vot deschis. Care vot a aratat ca 49 de senatori sint pentru stoparea privatizarii pina dupa alegeri, intre acestia numarindu-se si cinci din cei sase senatori PD prezenti plus doi liberali - Cazimir Ionescu (provenit de la PD) si Alexandru Mortun. Majoritatea liberalilor, in frunte cu venerabilii Mircea Ionescu-Quintus si Alexandru Paleologu, s-au abtinut, doar trei-patru senatori PNL pronuntindu-se impotriva motiunii initiate de opozitie. Acest vot al liberalilor a fost caracterizat de Radu Sirbu, presedintele FPS, ca fiind "impartit, in functie de prezenta senatorilor pe locuri eligibile pentru ca, daca sint pe locuri eligibile, presupun ca au votat cu PDSR din dorinta evidenta de a participa la guvernarea viitoare". Doar cei trei senatori UDMR prezenti au sustinut grupul senatorilor PNTCD si al celor care au devenit de curind independenti si au votat impotriva motiunii. PD una spune, alta face Democratii, prin cei doi vorbitori pe care i-au trimis la tribuna - Ionel Aichimioaie si Corneliu Gavaliugov - au infierat de-a dreptul activitatea FPS, ca si cind PD nu ar face parte din guvern. Ionel Aichimioaie a lovit cit a putut in PFS, vorbind detasat despre "jaful si coruptia" pe care "dv. ati reusit sa le faceti". Care dv.? Care guvern? Pozitia grupului senatorial al PD este cu atit mai interesanta cu cit, exact cu o saptamina in urma, presedintele Petre Roman declara intr-o conferinta de presa ca PD nu va sustine motiunea. Ceea ce dovedeste fie ca presedintele PD una spune oficial si alta in structurile interne ale partidului, fie ca Petre Roman nu mai e ascultat de grupul parlamentar din Senat. "O oaza de lacuste" Singurul care si-a asumat vina nerealizarii de catre guvern a unui mediu prielnic pentru privatizare a fost senatorul UDMR Verestoy Attila. El a spus ca, prin adoptarea motiunii, "ne legam de miini si de picioare. Ne putem misca si asa, dar e extrem de greu si de dureros, iar viteza va fi foarte mica". Senatorii PDSR comentau rautacios. Pozitiile lor au fost insa reluari fidele ale discursurilor de plenare ale PCR. "Sa intervenim operativ", "Va adresez chemarea sa votam cu totii" aceasta masura "strict necesara, inteleapta si responsabila", "este un moment de raspundere si sint sigur ca ne vom face cu totii datoria", spunea senatorul Trita Fanita, recent trecut de la PD la PDSR. Evident, au urmat aplauzele colegilor. Deliciul dezbaterii l-a reprezentat insa senatorul Gheorghe Dumitrascu, care a spus ca "borfas" este "un mic daunator de cimp, in timp ce aici (n.r. - in Senat) e o adevarata oaza de lacuste". Dumitrascu a plasat FPS pe un loc similar cu Uniunea Sovietica la categoria "daunatori ai Romaniei". Radu Sirbu: "Un semnal clar ca nu vrem privatizare" O trimitere la Est a facut si Radu Sirbu, spunind ca "nici macar Jirinovski nu a initiat o asemenea motiune" de stopare a privatizarii, prin gestul politic de ieri, Senatul Romaniei dovedindu-se un "element singular" in rindul legislativelor tarilor foste comuniste. "Este un fapt de o gravitate fara precedent si va afecta pe termen mediu si lung interesele Romaniei din perspectiva investitiilor", a declarat Radu Sirbu, presedintele FPS. El sustine ca, prin adoptarea motiunii, "au dat un semnal clar ca nu dorim sa facem privatizare", ceea ce va avea repercusiuni in relatiile Romaniei cu FMI, cu Banca Mondiala si, pe cale de consecinta, cu Uniunea Europeana. "In fapt, motiunea adoptata ieri de Senat nu este decit o chestiune de imagine: intr-o atmosfera de bilci balcanic, putin lipsindu-le sa nu se injure de la microfon, senatorii opozitiei s-au pronuntat impotriva privatizarii, ajutati prin abtineri si chiar prin vot pozitiv si de unii din coalitia de guvernamint. Parca nevazind nimic din manifestarile suburbane ale senatorilor, presedintele de sedinta, Ulm Spineanu, si-a varsat nervii pe ziaristii care au "perturbat" sedinta, dind fuga dupa Radu Sirbu pentru declaratii. Masura? Se vor face demersuri pentru ridicarea acreditarilor lor la Senat. NARCISA IORGA "Nu cred ca motiunea are vreun alt scop decit politic si electoral" Premierul Mugur Isarescu a caracterizat ieri motiunea cu privire la privatizare initiata de PDSR drept "o masura eronata, pentru care nu vad implicatiile juridice". "In acest moment, se transmite un semnal de discontinuitate si nu avem nevoie de asa ceva. Nu cred ca motiunea cu privire la privatizare are vreun alt scop decit cel politic si electoral", a declarat primul-ministru. El a aratat ca, daca actiunile opozitiei sint indreptate impotriva privatizarii combinatului Sidex, acestea nu pot face decit rau societatii. "Daca vor, pot sa las Sidex-ul sa-l privatizeze ei dupa alegeri cum vor si cu cine vor. Pina atunci insa, citeva zeci de firme capusa vor mai trage seva din Sidex. Daca actiunea se refera la privatizari ilegale in general sau la un caz concret avem institutii ale statului abilitate sa rezolve problema si nu vad de ce trebuie luata o decizie politica", a mai declarat Isarescu. OANA PATRAULESCU Jurnal de campanie Mugur Isarescu a descoperit legatura dintre fotbal si politica: "Presedintele este ca un antrenor: daca nu mobilizeaza echipa, aceasta pierde!" Programul electoral al lui Mugur Isarescu a fost construit pe baza unei profunde cunoasteri a realitatilor romanesti. Intr-o succinta declaratie de presa, premierul a sintetizat atit dificultatile pe care le traverseaza tara, cit si solutiile pentru iesirea din impas. "Romania parca este scoasa din legenda mesterului Manole: ce construim astazi, se darima miine. De aceea, esenta ofertei mele electorale este spiritul constructiv in diagnosticarea situatiei actuale si in configurarea viitorului. Fac apel la consecventa. Sa nu mai construim de mintuiala. Sa punem cu temeinicie piatra peste piatra, ca sa ajungem sa avem acoperis deasupra capului. Eu stiu care este Romania reala. Este o tara in care se tremura de frig, se debranseaza de la caldura, oamenii mai pot fi inselati in escrocherii ca FNI, se traieste cu un venit mediu lunar mai mic de 90 de dolari, taranii au pamint pe certificate de proprietate, dar nu au nici utilaje, nici bani sa lucreze, se vorbeste mult si se administreaza putin, tinerii pleaca din tara, iar batrinii traiesc de pe o zi pe alta. Cauza acestei stari de lucruri este lipsa de continuitate in actiune. Potentialul tarii are nevoie de administatie coerenta. Planul de actiune trimis la Bruxelles - caruia i se spune si «Programul Isarescu» - are rostul de a da coerenta acestei administratii. Asteptarile romanilor sint legate de: traiul zilnic, inflatie, locuri de munca Cum raspund eu acestor asteptari? Desi presedintele nu are prin Constitutie un rol economic, eu stiu drumul spre guvern. Pe mine nu ma poate pacali un prim-ministru in probleme economice. Voi sti ce se intimpla la guvern si, daca treburile nu merg, voi interveni. Eu voi pune de acord guvernul cu parlamentul. Cetatenii nu ma vor vedea in parlament obosit, lent si nici nu voi permite schimbarea ordinii de zi in functie de jocurile politice. Nu am promisiuni, ci sase proiecte: "Clasa mijlocie si economia cresc impreuna", "Noua economie si Romania", "Inteligenta romaneasca pentru Romania", "Demnitatea romanului in lume", "Siguranta cetateanului", "Satul, cu nimic mai prejos ca orasul". In viziunea mea, presedintele trebuie sa construiasca si sa dea o directie, pentru ca el este ca un antrenor: daca nu reuseste sa mobilizeze echipa, aceasta pierde". Aberatia zilei Tudor Vladimirescu vrea sa fie senator La Biroul de Circumscriptie Galati, surpriza o constituie candidatul pentru Senat al Partidului Socialist Roman. "Surpriza" se numeste Tudor Vladimirescu, care are inscris la rubrica "data nasterii": august 2000. Facind un calcul sumar, candidatul are acum doar trei luni de viata, ceea ce ar insemna ca Tudor Vladimirescu nu ar avea voie sa candideze. Judecatorul Aurel Burlacu, presedintele BECG, spune insa ca in respectiva lista s-a strecurat o greseala de dactilografiere, Tudor Vladimirescu avind dreptul sa-si depuna candidatura pentru Senat, deoarece, in realitate, are peste 35 de ani. (A.C.D.) Victor Ciorbea il provoaca la skanderbeg pe Codrin Stefanescu Sicanat in repetate rinduri de Codrin Stefanescu, primul candidat al PRM Alba pentru Camera Deputatilor, ex-premierul Victor Ciorbea, aflat pe acelasi loc pe listele CDR-2000 s-a decis sa replice. Astfel, Ciorbea, care in tinerete a fost campion la skandenberg, a precizat la Alba-Iulia ca il va provoca pe revolutionarul Codrin Stefanescu la o lupta a bratelor "de fier", in cazul in care reprezentantul PRM va contiuna atacurile dure la adresa sa. In replica, Stefanescu a afirmat ca accepta duelul. "Il voi infrunta cu bratul sting, ca un om de stinga ce sint. Imi voi trimite martorii pentru a stabili data si locul in care se va desfasura evenimentul", a precizat secretarul executiv al PRM.(L.D.) Din cauza disputelor dintre PNTCD si PDSR, Legea caselor a fost ingropata Casele nationalizate nu pot fi restituite si nici despagubirile nu pot fi acordate din cauza disensiunilor dintre PNTCD si PDSR. Si asta pentru ca ieri, la Camera Deputatilor, s-a declansat un intreg scandal intre PDSR si PNTCD, care a dus la refuzul taranistilor de a vota raportul de mediere si la iesirea PDSR din sala, adica la blocarea legii. Fiind vorba de o lege organica, pentru a fi adoptat raportul de mediere ar fi fost nevoie de votul a jumatate plus unu din numarul tuturor deputatilor. Practic, ieri au lipsit cinci voturi ca legea sa treaca. La Senat insa, lucrurile s-au lamurit relativ rapid. Dupa o perioada de discutii in contradictoriu, senatorii au votat raportul de mediere. In ciuda faptului ca forma data de senatori legii fusese stabilita in urma unui protocol semnat de toate partidele parlamentare, taranistul Emil Popescu a afirmat ca deputatii "au votat conform propriei constiinte" si ca protocolul a fost semnat de PNTCD la presiunile PDSR. El a precizat, de la tribuna parlamentului, ca forma data de Senat raportului de mediere, reprezinta "o rusine, o batjocura" deoarece "nu se mai restituie nimic". Adrian Nastase a explicat ca potrivit Constitutiei, Legea caselor nu mai poate fi adoptata in aceasta legislatura deoarece incepind de astazi, parlamentul nu mai poate adopta legi organice. Practic, legea ramine in spinarea viitorului parlament, dupa cum a recunoscut chiar liderul PNTCD, Ion Diaconescu. TEODORA GEORGESCU Bref Madalin Voicu - membru al Societatii Academice Franceze Reprezentantul rromilor in PDSR, deputatul Madalin Voicu, a fost pradat de colegii de etnie. Care, recent, nu s-au multumit sa fure doar masa, scaunele si furtunul de stropit din curtea deputatului, dar au mai luat si rufele de pe sirma. Drept urmare, Madalin Voicu si-a cumparat un pistol si a dat sfoara in oras ca impusca pe oricine-i incalca proprietatea. "Acu' nu mi-au mai intrat in curte, dar imi sparg masina tot timpul. Nici casetofon nu mai am", a recunoscut ieri deputatul. Madalin Voicu spera sa nu-i dispara medalia primita recent de la Societatea Academica Franceza de Arta, Stiinte si Litere. Deputatul PDSR tocmai a fost atestat ca membru de onoare - activ al acestei societati. (T.G.) Ioan Muresan il piraste pe Trita lui Quintus Ministrul agriculturii si alimentatiei, Ioan Muresan, i-a solicitat presedintelui Senatului, Mircea Ionescu Quintus, aminarea dezbaterilor asupra raportului preliminar al comisiei de ancheta a Senatului asupra privatizarii fostelor IAS-uri si a campaniei de recoltare a griului din acest an. Motivul acestei cereri este acela ca, pina la ora actuala, Ministerului Agriculturii nu i s-a cerut nici o informatie in acest sens. Ministrul agriculturii l-a atentionat pe Quintus ca sus-numita comisie nu respecta regulamentul Senatului, potrivit caruia, "componenta comisiilor se stabileste conform configuratiei politice rezultate in urma alegerilor". Muresan considera ca activitatile acestei comisii reprezinta o combinatie inteligenta prin care Trita Fanita, in calitate de presedinte, incearca promovarea intereselor sale si ale partidului pe care il reprezinta. (N.B.) Scandalul cartilor de alegator s-a stins Primul-ministru, Mugur Isarescu, s-a intilnit luni seara cu ministrul internelor, Constantin Dudu Ionescu, cu ministrul functiei publice, Vlad Rosca, si cu reprezentanti ai partidelor parlamentare pentru a discuta despre stadiul distribuirii cartilor de alegator. Ministrul de interne a comunicat ca, din cele 300.000 de carti de alegator care in urma cu o saptamina nu fusesera distribuite, au mai ramas de remis cetatenilor doar 40.000. Astfel, s-a decis ca Ministerul de Interne sa continue distribuirea cartilor de alegator, iar Departamentul de Comunicare al Guvernului sa continue mediatizarea modului de distribuire si de utilizare a cartilor de alegator. La alegerile din 26 noiembrie, cetatenii vor vota cu buletin de identitate, cu carte de identitate insotita de carte de alegator, cu pasaport diplomatic sau cu carnet de militar. Cetatenii romani aflati in strainatate vor vota pe baza pasaportului. (M.C.) Invazie de bucuresteni pe listele din Alba Vicepresedintele PNL Alba, Dani Motreanu, a dezavuat ieri, intr-o conferinta de presa, campania electorala care se desfasoara in judetul Alba, pe care a catalogat-o ca fiind "una dintre cele mai demagogice din tara". Motreanu a acuzat faptul ca, desi e un judet mic, Alba are nu mai putin de cinci candidati din Bucuresti pe locurile eligibile. "Ei joaca ca la ruleta, daca ies, ies, daca nu, nu, se intorc inapoi la Bucuresti. Cei din Bucuresti sint ca niste Iuda care se vind pe niste arginti", a precizat Motreanu. De mentionat ca in judetul Alba candideaza cinci "Agamita": Corneliu Gavaliugov (PD locul 1 Senat), Ioan Andrei (PDSR locul 2 Senat), Codrin Stefanescu (PRM, 1 Deputati), Victor Ciorbea (CDR-2000, loc 1 Camera) si Emil Tocaci (CDR-2000, locul 1 Senat). (L.D.) Studentii caministi din Arad nu mai au voie sa lipeasca afise Caminul Universitatii "Aurel Vlaicu" din Arad a ajuns un loc preferat de racolare a lipitorilor de afise electorale. In special PRM s-a aratat interesat de studenti, carora le ofera 50.000 de lei pe noapte, plus bauturi alcoolice. Rectoratul universitatii aradene a reactionat, emitind doua directive, prin care studentilor caministi le este interzis sa se implice in activitatea electorala in camin si sa consume alcool in incinta, sub rezerva de a nu mai fi cazati. Rectorul universitatii, prof. dr. Lizica Mihut, a surprins caravana PRM sosita dupa studenti chiar in momentul in care vizita caminul. (S.T.) Decebal Traian Remes: "Protocolul PDSR-PNL exista" Decebal Traian Remes, imbracat in noua sa haina de politician aflat in campanie electorala, si-a facut mea culpa: "Am evitat relatiile cu presa in perioada in care am fost ministru. V-am raspuns morocanos si monosilabic. Imi pare rau ca am fost martor tacut al unor actiuni a celor din PNL. Cind, pe diverse canale, mi-am dat seama incotro conduce colegul si prietenul meu pe atunci, Valeriu Stoica, m-am ingrozit". Remes este convins ca protocolul dintre PDSR si PNL este real, chiar daca cei care sint considerati semnatarii acestuia neaga. "Si pactul Ribbentrop-Molotov a fost contestat zeci de ani si era real. Si acest protocol exista". Ministrul finantelor a mai anuntat ca va da publicitatii, "saptamina viitoare sau inainte de turul doi al alegerilor prezidentiale", noi date in lagatura cu protocolul PDSR-PNL. (M.C.) 