 O fatarnicie de neiertat ______________________________________________________________________ Doamne, iarta-ma daca gresesc! Nu vreau sa vorbesc cu pacat, dar nici nu pot sa trec peste fatarnicia unui ateu. De teama ca ar putea sa nu cistige alegerile, Ion Iliescu se intoarce si marturiseste strimb, aratindu-se romanilor ca un vechi credincios, ca un politician care a fost totdeauna aproape de numele Tau, de biserica si de ierarhi. Doamne, iarta-ma, dar ieri am deschis ziarul "Adevarul" si am vazut o minciuna gogonata. In pagina a treia a numitului cotidian se publica un fel de interviu cu Ion Iliescu. Nu e semnat de nimeni. Convorbirea aceasta n-a avut loc niciodata. Nu e de crezut ca un redactor s-a infatisat "intiistatatorului" PDSR pentru a-i pune acele intrebari si pentru a nota sirguincios raspunsurile. Dialogul acesta publicat de ziar este doar o scorneala. A fost pusa la cale in laboratoarele propagandei de partid, si apoi introdusa (probabil pe bani) in paginile amintitului ziar. Iar acesta, ca din intimplare, uita sa scrie "Publicitate", mintind intr-un fel cititorul ca are parte de un interviu realizat de cineva din redactie. Iar daca materialul acesta propagandistic apartine colegilor nostri (fapt imposibil de crezut), atunci ne aflam in fata celui mai mincinos si mai tembel interviu din cite ne-a fost dat sa citim. Stii, Doamne, ce spune Ion Iliescu in aceasta convorbire? Citeste si Tu sau pune-i pe ingeri, pe sfinti si pe apostoli sa vada facatura! Ion Iliescu spune ca a stat de vorba cu parintele Argatu, cel care "isi exprima regretul ca se apeleaza la credinta in Dumnezeu in disputele politice, ca se etaleaza in public o chestiune de traire intima ca o marfa la piata". Si, dupa ce invoca acest adevar de bun simt, Ion Iliescu ne dovedeste ca n-a inteles nimic din intilnirea cu parintele fiindca tocmai asta face: "Eu m-am nascut ortodox si am copilarit intr-o familie de crestini ortodocsi, a bunicilor.(...) Nu m-am ferit sa-mi sarbatoresc onomastica - obicei evident religios, fiind vorba de Sfintul Ioan Botezatorul - atunci cind lucrul nu era privit cu ochi buni" (iata-l si disident pe motive religioase). Ateul de altadata isi pune pielea credinciosului si incearca sa minta o natie. "In anii tineretii, din lecturile mele nu au lipsit nici texte religioase (am avut, ca elev, ore de religie si in scoala primara si in liceu). (...) Ascult cu placere muzica clasica, dar si pe cea liturgica bizantina. Relatiile mele cu oamenii de cler nu sint de ieri". Or fi aceste confesiuni adevarate sau mincinoase? Ce rol au ele? De ce, asa, hodoronc-tronc, intr-un interviu, domnul Ion Iliescu vine si ne spune "nu trebuie trecut cu vederea peste faptul ca prin Unirea cu Roma, romanii nu au pierdut ritualul, care este depozitarul si factorul formator esential in Ortodoxie si ca nu li s-a impus latina ca limba de cult ". Doamne, eu m-am crucit ca din gura lui Ion Iliescu au putut iesi aceste cuvinte. Ma iarta daca eu cred ca asemenea pareri si informatii n-au fost si nici n-au trecut vreodata prin capul septuagenarului politician. Fii rabdator, Doamne, si citeste cu grija aceasta facatura de convorbire despre religie si vei descoperi in spusele lui Ion Iliescu lucruri pe care nu le-a stiut niciodata. La ce sedinta de partid o fi aflat Ion Iliescu ca "«Biblia» laica a blajenilor a fost «Hronicul vechimii a romano-moldo-vlahilor» de Dimitrie Cantemir, cumparat de episcopul Inocentiu Micu-Klein la Viena, intr-o copie adusa din Rusia. In ultimii ani, s-a publicat pentru prima oara si «Istoria romanilor» a lui Samuil Micu, si se vede acolo ce bine cunostea acesta cronicile romanesti". Nu cumva, Doamne, in ziarul "Adevarul" a fost publicat un dialog in care, de sub vorbele lui Ion Iliescu, se aude vocea lui Razvan Theodorescu sau Victor Opaschi? Nu cumva sfatuitorii candidatului au ajuns la concluzia ca stapinul lor mai are o singura problema? E infirm la coarda simtirii ortodoxe si e perceput ca atare de romani? Si atunci, au confectionat aceasta minciuna pentru a ne pacali, spre a crede ca Ion Iliescu nu vine din defunctul PCR, ci direct din cer. Nerusinarea din pagina chiar asta incearca. Sa ni-l impacheteze pe presedintele PDSR ca pe un ales al Tau: "Daca Dumnezeu a hotarit ca eu sa fiu intr-o zi Presedintele Romaniei si nu Patriarhul ei, a stiut de buna seama ce face". Ne-ai incercat, Doamne? Ai stiut? Nu Ti-a ajuns o data? Fii atit de ingaduitor si iarta-ma si pe mine o data daca eu cutez a zice, duca-se pe pustii! _________________________________________________________________ 