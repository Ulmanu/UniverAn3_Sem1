 Bind cafea dupa cafea, primarul Basescu fumeaza O audienta superlong In 17 ore au fost primiti 237 de petenti care fusesera initial programati de Viorel Lis pina in septembrie Pe o straduta laterala primariei, prin negura se vad de departe mogildete. Vreo saptezeci de persoane stau care pe marginea ingusta de piatra a gardutului din fier forjat, care sprijiniti pe cite-un cos de gunoi, care pe iarba sau direct pe caldarimul incins de la cele aproape 40 de grade de peste zi. E audienta nonstop la Basescu. Doi gardieni sint postati drept in usa. Tot ei au fost si rindul trecut, cind audienta a durat 22 de ore. Toata noaptea in picioare. Mi-o spun de parca ar fi onorati ca i-a "chemat" tot pe ei. "Domnu', lasati-l si p'asta micu' sa intre sa faca pisu ca altfel se duce-n Cismigiu in boscheti si nu stiu daca se mai intoarce intreg", zice o femeie catre gardianul care incepe sa rida, dar nu spune nici da, nici ba. "Asta micu'" se rusineaza si pleaca. "Un' duci, ma?" Se duce sa bea apa de la cismea. Femeia e insotita de alte doua. Incep toate sa rida nervos. Se-nchina si se roaga sa le fie a bun risul asta. "Nu plec de aici pina nu-mi scrieti ceva pe hirtie" In anticamera primarului o secretara subtirica si un tip isi fac vint cu foi. O femeie asteapta cuminte pe un scaun de linga usa, framintind in palme o hirtie. Nu se uita decit fix in hirtia ei. Tipul se uita la MTV. E o reclama la slipi. Ofteaza. Sala de audiente e inghesuita. Vreo patru birouri mari, un drapel cit toate zilele si trei ghivece cu flori artificiale. Ar mai fi si doua ventilatoare, dar nu functioneaza decit unul. La birouri, cinci directori vizibil obositi. Traian Basescu e in capatul unei mese lungi, cu o cana cu cafea si un pachet de Kent linga cot. Calm, dispus sa asculte, dar cu singe rece. "Case n-avem!". Repeta asta de dimineata, de la 11.00, cind a inceput audienta. Majoritatea din cei 237 de petenti inscrisi asta vor: case. Cei mai multi sint evacuati din imobile nationalizate sau sint foarte aproape de a fi evacuati. Vin mai degraba femei, care nu se pot abtine sa nu plinga in fata primarului si ameninta ca-si pun capat zilelor. "Nu plec de-aici pina nu-mi scrieti ceva pe-o hirtie. Orice, un cuvint, ma duc cu cuvintul asta pina-n pinzele albe". Ce conteaza un cuvint, chiar si scris, in fata unei hotariri judecatoresti definitive? Femeia tine mortis sa obtina o hirtie. Basescu ia stiloul si scrie. Chipul femeii se lumineaza. "Am scris catre procuror si catre procuratorul proprietarului ca orice evacuare fara a gasi o solutie pentru chirias este ilegala", spune Basescu, adaugind apoi ca hirtia nu-i va impresiona pe cei care vor executa evacuarea. Pentru femeie nu mai conteaza ce spune primarul, pleaca bucuroasa si-i ureaza sanatate. Basescu: "Primaria e ca o vaca stearpa. Merita taiata si facuta sapun" Ca un cliseu repetat de zeci de ori, fiecare petent vine cu aceeasi problema pe care el o considera mai grava decit a altora. Traian Basescu le spune tuturor sa amine cit pot plecarea din casa in care locuiesc, iar daca asta nu e posibil, le promite ca le va face loc intr-un camin. Oamenii nici nu vor sa auda de camine. Doi dintre directori isi fac semne din ochi. Unul casca de-i trosnesc falcile. Alti doi fac bancuri in soapta despre folosul plecarii acasa in mijlocul noptii. Basescu cedeaza la un moment dat si incepe sa tipe catre nicaieri ca "derbedeii politici" fac legi mai degraba pentru protectia ciinilor decit pentru a oamenilor. 1.200 de evacuati, fara nici o locuinta disponibila. Primele se vor construi cel mai devreme la anul. "Primaria e ca o vaca stearpa. Nu mai da nimic: nici vitei, nici lapte. Merita taiata si facuta sapun, nici macar vinduta", zice primarul, promitind ca va discuta cu premierul Isarescu despre o solutie pentru stoparea evacuarilor. Unul singur este proprietar de casa nationalizata. Se plinge ca chiriasii ii refuza un contract de inchiriere mai mult decit rezonabil: 100 000 lei pe luna. Basescu-si noteaza numele chiriasilor: "Le voi spune ca daca refuza un asemenea contract, le pun dosarele-n brate si patru ani n-au ce cauta in primarie". Primarul cere pauza. Tipul din anticamera ii aduce un suc si o farfurie cu un bot de brinza proaspata. Directorii se pling de oboseala. "Astia toti erau programati pina-n septembrie", zice unul dintre ei, in lipsa lui Basescu. Afara, lumea continua sa astepte. Putin inainte de ora cinci audienta s-a sfirsit. Nu va mai fi data viitoare. De-acum nu vor mai fi primiti decit maximum cincizeci pe zi. NARCISA IORGA Pe plaja la Neptun, in slip, Paul Lambrino stringe semnaturi pentru intrarea in cursa prezidentiala Jumatate din plaja de la Neptun devenise simbata trecuta o imensa biblioteca. Zeci de oameni tolaniti in cele mai ciudate pozitii citeau aceeasi carte: "In zodia Satanei. Reflectii asupra politicii internationale," dupa un manuscris de Carol al II-lea. Explicatia am gasit-o pe un colt de terasa, unde era inghesuiala ca la bere rece. Paul Lambrino, zis si Printul Paul de Romania, dadea autografe pe prima pagina a cartii mai sus-amintite. Volumul, aparut in 1994, care costa 1.995 de lei, era distribuit gratuit. In cele citeva secunde cit ne-am oprit sa aruncam o privire, ne-am si trezit cu cite o carte in brate: "Nu vreti si un autograf?", ne-a intrebat Adrian Maghinici, directorul de cabinet al Partidului Reconcilierii Nationale, infiintat in urma cu cinci luni. Am "intrat" pentru autograf, la o masa din plastic, in jurul careia se statea "civilizat", la gramada. De partea cealalta, insusi Printul, carunt, in slip si cu pixul in mina, executa pe banda rulanta autografe cu inflorituri semnate "Print de Romania". Linga el, o juna rasata, care-ti trecea numele intr-un tabel. Daca voiai spuneai si seria buletinului si dadeai si tu o semnatura, cum ca sustii candidatura lui Paul la Presedintia Romaniei. "Intr-o ora am dat 500 de carti", ne-a marturisit directorul de cabinet Maghinici, imbracat in sort si la bustul gol. Prin urmare, Paul Lambrino a dat cite un autograf la fiecare 7 secunde, un fel de record in materie. Periplul va continua si pe alte plaje, pentru ca Printul republican "vrea sa ia pulsul direct, in vederea campaniei electorale", ne-a declarat directorul sau de cabinet. Alteta sa spera sa adune pina la toamna, si cu ajutorul cartilor ramase in stoc, cele 300.000 de adeziuni necesare inscrierii in cursa prezidentiala. MIHAI STOICA Batalia pentru Stolo Alianta si, ulterior, fuziunea PNL- ApR, cu sutinerea lui Theodor Stolojan drept candidatul la presedintie, asa cum a cazut de acord PNL intr-un final, sint departe de a fi realizate atita timp cit dorinta ApR este alta: Teodor Melescanu la presedintie, iar Stolojan ca prim-ministru. Cert este ca prim-vicepresedintele PNL, Valeriu Stoica, al carui nume va ramine legat de negocierile si pledoariile sale in favoarea apropierii PNL de ApR si sustinerea tandemului Melescanu-Stolojan, a suferit o infringere in urma deciziei Biroului Permanent Central, desfasurat marti. De altfel, si modul in care s-au purtat dezbaterile din BPC au constituit o premiera, destul de neplacuta, pentru Valeriu Stoica - obisnuit, in ultimii ani, sa aiba "putere de convingere" in ceea ce priveste impunerea vointei sale in deciziile conducerii liberale. Invitatie la refuz Ieri a avut loc "reprezentatia oficiala" data de virfurile PNL pentru ziaristii strinsi ciorchine la conferinta de presa a partidului. "Special guest star" - Teodor Stolojan. Presedintele Quintus a spus, sec, ca mandatul dat de BPC echipei de negociatori PNL este de a prezenta omologilor ApR decizia conducerii liberale: in prima faza, o alianta PNL- ApR, urmata apoi de fuziune insa cu sustinerea lui Theodor Stolojan drept candidat la presedintie. Stoica a tinut sa sublinieze ca mandatul BPC nu inseamna ca exista un blocaj politic al negocierilor cu ApR. Mentionam ca ieri, dupa inchiderea editiei, a avut loc o noua runda de negocieri intre cele doua partide, ocazie cu care PNL a prezentat ApR conditiile sale pentru continuarea negocierilor. Scor egal in confruntarea taberelor din BPC "Reprezentatia adevarata " a avut insa loc in sedinta BPC al PNL de marti seara, care a durat sapte ore. Surprinzator pentru multi dintre membrii acestui for, Mircea Ionescu-Quintus a tinut sa arate ca este presedintele PNL. El a uimit BPC inca de la inceput. Surse participante la sedinta ne-au povestit cum Quintus a declarat ca, inaintea sedintei, s-a intilnit cu Teodor Melescanu, caruia i-a adus la cunostinta ca in PNL curentul este favorabil pentru sustinerea lui Stolojan la presedintie. "Folclorul" acrediteaza ideea ca Stoica ar fi sugerat ca "rau a facut" ca a avut aceasta discutie, iar in replica, Quintus i-a reamintit "secundului" sau ca poarta astfel de discutii de doua luni, despre care el, ca presedinte al PNL, afla din presa. Apoi, Quintus l-a asigurat pe Stoica ca i-a citit cu atentie scrisoarea deschisa (publicata ieri in presa) si le-a cerut tuturor membrilor BPC sa-si spuna parerea despre politica de aliante pe care ar trebui sa o adopte PNL in viitor. Moment in care s-au "ales apele": o tabara, inclusiv Quintus, s-a pronuntat pentru participarea PNL pe liste proprii, cealalta tabara, din care a facut parte si Stoica, s-a pronuntat pentru alianta cu ApR. Cei noua adepti ai listelor separate au respins propunerea lui Valeriu Stoica de a negocia cu ApR anuntarea pe 25 august a candidatului la prezidentiale, motivind ca sondajele ar putea arata ca Melescanu are un scor mai bun, iar sustinerea acestuia nu a fost acceptata de majoritatea liderilor liberali. In final, paritate. Insa, dupa cum sustin surse PNL, o chichita din Statutul partidului spune ca, in caz de partitate, votul presedintelui partidului atirna dublu. Dar o decizie in favoarea vreuneia dintre formulele electorale nu a fost supusa la vot, mandatul fiind stabilit pe baza luarilor de cuvint. Negocieri cu cheile de la masina in mina Sursele citate ne-au povestit si citeva aspecte amuzante: Quintus l-a intrebat pe senatorul Paul Pacuraru ce a cautat la una dintre negocierile cu ApR, el nefacind parte din echipa de negociatori. Cel interpelat a incercat o fandare: ca era in curtea partidului (simbata!), pregatit sa se urce in masina si sa plece, dar a fost chemat sa completeze echipa liberala, coplesita numeric de cea a ApR. El a adus ca argument al intimplarii sale la masa tratativelor faptul ca avea cheile de la masina in mina. Ceea ce l-a facut pe Calin Popescu Tariceanu sa remarce sarcastic ca de-acum incolo va tine si el cite o legatura de chei in mina, daca asta e calea de a participa la negocieri. Un alt aspect amuzant a fost asigurat de Decebal Traian Remes, aflat in aceeasi tabara cu Quintus, Nicolae Manolescu, Dinu Patriciu, Horia Rusu, Dinu Zamfirescu. Exasperat de faptul ca nu se ajungea la nici o intelegere, Remes a apelat la "o gluma neagra", dupa cum spun sursele citate: ca sa puna capat discutiilor, a propus sustinerea PDSR si a lui Ion Iliescu. Ceea ce a destins brusc atmosfera. Sedinta BPC nu a fost tocmai pe placul lui Valeriu Stoica. El a reprosat tonul ridicat al discutiilor si a lasat sa se inteleaga ca s-ar putea retrage din pregatirea campaniei electorale, urmind ca ceilalti sa-si asume responsabilitatea acesteia. Nici Initiativa Social Liberala nu a scapat neluata in vizor: cei din tabara lui Quintus au avut reactii dure (Horia Rusu) impotriva celor care au sustinut ca ISL ar putea reprezenta "a treia varianta" pentru scena politica romaneasca (Sorin Pantis). In fine, sursele citate mai sustin ca s-a cazut de acord, din politete, asupra mesajului ce trebuia transmis in conferinta de presa: nu un refuz categoric al ApR, ci aruncarea pisicii peste gard, astfel incit partidul lui Melescanu sa fie cel care nu accepta variantele propuse de PNL. BPC al PNL urmeaza sa se intruneasca din nou in aceasta dupa-amiaza, insa numai in formula cu membri cu drept de vot, urmind a decide, in cazul in care ApR nu accepta conditiile PNL, asupra participarii liberalilor pe liste proprii, cu un candidat propriu la presedintie. Intre numele vehiculate au fost cele ale vicepresedintilor Calin Popescu Tariceanu si Decebal Traian Remes. CRISTINA SOFRONIE Melescanu se declara dezamagit daca Stolojan va candida la presedintie Liderul ApR, Teodor Melescanu, nu vrea sa renunte la candidatura sa la Presedintia Romaniei. Tandemul Melescanu presedinte- Stolojan prim-ministru este conditia impusa de ApR pentru alianta cu PNL. Cu citeva ore inaintea rundei a doua a negocierilor dintre ApR si PNL, Melescanu se declara "dezamagit" daca Stolojan ar vrea sa candideze la presedintie: "As fi dezamagit pentru ca o asemenea propunere (n.r. - facuta de PNL) ar fi contra a ceea ce am stabilit". Ferm, fara pic de modestie, Melescanu a declarat ca este candidatul ApR la presedintie deoarece "pentru asta in partid a fost unanimitate. Tandemul propus de noi aduce doi profesionisti, si nu exista altul mai bun." De asemenea, Melescanu a declarat ca "ideea de a face o fuziune inainte de alegeri nu este realista". El vrea o alianta preelectorala cu PNL si participarea pe liste comune la alegeri. Cit despre formarea unui pol social-democrat, alaturi de PD si PDSR, Melescanu a spus ca aceasta idee este una a sa care nu a fost discutata in cadrul partidului si pe care si-a expus-o pentru prima data intr-o discutie care nu era politica. El a precizat insa ca nu crede "in posibilitatea realizarii unei aliante preelectorale cu PDSR si PD". Strategia ApR va fi discutata de altfel in cadrul Biroului Executiv Central si vineri in Consiliul National al ApR. TEODORA GEORGESCU Stolojan: "Abilitatile lui Melescanu ca presedinte sint mai mari ca ale mele" Negocierile dintre PNL si ApR pentru desemnarea candidatului pentru presedintie au constituit una dintre temele de discutie abordate la intilnirea dintre Theodor Stolojan si liderii teritoriali ai Initiativei Social Liberale. Stolojan a precizat ca aceasta este o decizie de natura politica: "Nu pot spune care este cel mai potrivit candidat pentru aceasta functie. Abilitatile lui Melescanu ca presedinte sint mai mari decit ale mele", iar liderii ISL nu se vor retrage de la discutiile privind fuzionarea ApR cu PNL daca Melescanu va fi desemnat drept candidat la presedintie. Stolojan a precizat ca pozitiile adoptate, pina in prezent, de PNL si ApR nu ofera "un procent de succes", dar ca mai exista sanse ca fuziunea dintre cele doua formatiuni sa se realizeze. Liderul ISL, Vasile Secares, a declarat ca Stolojan nu este interesat doar de o alianta intre ApR si PNL, care ar insuma aproximativ 15 la suta din procentele electoratului. Secares a sustinut ca trebuie creata o formatiune politica noua, "cu oameni noi", care sa poata obtine 35 la suta din voturi. In acest sens, Theodor Stolojan a mentionat ca s-a luat in calcul si posibilitatea transformarii acestei organizatii intr-un partid politic, dar nu s-a ajuns la nici o decizie. Stolojan a mai adaugat ca scopul acestei initiative nu este de a obtine locuri de deputati sau senatori si nici pe acela de prim-ministru, iar revenirea sa politica este "un sacrificiu clar". MIHAELA CONSTANTINESCU Alarma de gradul zero la Cotroceni UDMR inclina sa-si desemneze un candidat propriu la presedintie Presedintele UDMR, Marko Bela, a apreciat, intr-un interviu acordat agentiei Mediafax, ca in momentul actual nu exista argumente foarte puternice pentru ca Uniunea sa nu-si desemneze un candidat propriu pentru alegerile prezidentiale, iar sprijinirea unui alt candidat ar trebui sa se bazeze pe o intelegere clara. Va prezentam fragmente din interviul acordat agentiei Mediafax de liderul UDMR: - Consiliul Reprezentantilor UDMR va decide pe 22 iulie daca UDMR va avea sau nu un candidat propriu pentru alegerile prezidentiale. Personal, credeti ca UDMR ar trebui sa aiba candidat pentru aceste alegeri? - Nu sint sigur ca vom decide pe 22 iulie. Vom avea pe ordinea de zi si aceasta tema si, probabil, ca vor fi discutii. Nu stiu daca vom finaliza discutiile. Dintr-un anumit punct de vedere este prea devreme, fiindca nu detinem in acest moment toate datele prezidentialelor - cine vor fi candidatii, lucrurile sint inca in miscare si nu cunoastem anumite date ale sondajelor de opinie care vor fi facute mai tirziu. Eu as fi tare curios cum vor fi sondajele in luna septembrie. Acum, parerea mea personala este ca, daca alegerile parlamentare si cele prezidentiale nu vor fi decalate, ci vor avea loc simultan, atunci campania se va concentra pe persoane, respectiv pe persoana candidatilor la presedintie. S-a mai acreditat si ideea propunerii de prim-ministru, ideea de tandem. In astfel de conditii, probabil ca si UDMR ar avea nevoie de o astfel de locomotiva, deci, sa avem propriul nostru candidat pentru o mobilizare mai buna a electoratului. Acesta ar fi criteriul cel mai important care ne-ar impinge, eventual, spre propriul candidat. Este adevarat ca avem un electorat destul de stabil si, in cazul nostru, desemnarea unui candidat propriu la presedintie nu ar conta atit de mult ca in cazul altor partide, dar ar putea sa conteze si la noi. Vad ca opinia publica maghiara din tara abordeaza tot asa aceasta problema. Dupa sondajele de opinie publice din primavara, majoritatea opteaza pentru propriul candidat. Deci, concluzia mea ar fi ca am avea nevoie de contraargumente foarte puternice pentru a nu desemna un candidat propriu. Renuntarea la candidatul propriu si un sprijin pentru un alt candidat ar trebui sa se bazeze pe niste argumente foarte puternice. Eventual, o intelegere foarte clara cu respectivul candidat privind unele deziderate, niste solutii foarte concrete. In acest moment, mie mi se pare ca avem mai multe argumente pentru propriul candidat decit pentru un sprijin fata de un alt candidat. - Din punctul dumneavoastra de vedere, cine ar fi cel mai potrivit din UDMR pentru a fi candidatul Uniunii in alegerile prezidentiale? - Ar fi prea devreme si nici nu ar fi prea util sa fac astfel de speculatii. Oricum, nu voi fi eu. Daca vom avea un candidat in alegerile prezidentiale, acela nu voi fi eu. Menirea presedintelui UDMR in campanie este alta, dupa parerea mea. - Ce parere aveti despre tandemuri? - Vad ca ideea aceasta place opiniei publice. Opinia publica, cel putin presa, agreeaza aceasta idee a tandemurilor. Si exista o explicatie. Si anume, posibilii candidati pentru presedintie sint cunoscuti de mult, spectrul nu este prea larg. Acele trei-patru persoane care au anumite sanse mai mari sau mai mici sint cunoscute. Si, in astfel de conditii, probabil ca atit presa, cit si opinia publica au nevoie de noutati si faptul ca apar nume noi pe linga cele arhicunoscute este o astfel de noutate. Numai ca eu cred ca oarecum, intr-o anumita masura, inducem in eroare opinia publica, fiindca este adevarat ca presedintele este si va fi cel care desemneaza primul-ministru, dar tot atit de adevarat este ca persoana primului-ministru va depinde de vointa partidului de guvernamint sau a coalitiei la guvernare de la vremea respectiva. Or, in acest moment, nu cred ca cineva ar putea sa spuna cu certitudine cum va arata spectrul politic de dupa alegeri. Vad ca aceasta idee a tandemurilor este agreata de foarte multi. Mie nu prea imi place. EMMA TOADER PNTCD s-a logodit cu UFD Alianta dintre PNTCD si UFD a devenit o certitudine prin semnarea, ieri, a "Declaratiei Comune" care stipuleaza constituirea, de catre cele doua formatiuni politice, a unei Aliante politice nationale de centru-dreapta. Alianta este menita sa ofere societatii romanesti o alternativa viabila si eficace la ascensiunea fortelor de stinga, de factura post-comunista". Declaratia prevede participarea pe liste comune la alegerile generale, sprijinirea unui candidat unic la functia de presedinte si pe primul-ministru propus de acesta, definitivarea, pina la data de 1 septembrie, a Platformei politice si a celei de guvernare, atragerea si a altor formatiuni politice care sa adere la principiile unui program de centru-dreapta. In finalul Declaratiei, partidele semnatare se angajeaza sa finalizeze Protocolul Aliantei pina la data de 1 august 2000. Presedintele PNTCD, Ion Diaconescu, a declarat ca nu se cunoaste inca structura sub care va functiona alianta, un pas decisiv in acest sens il va constitui raspunsul liberalilor. Prim-vicepresedintele PNTCD, Ioan Muresan, a explicat ca demersul celor doua partide "nu face decit sa adune suvoaiele intr-un mare fluviu, care va inlatura, pentru totdeauna, posibilitatea revenirii comunistilor la putere". Liderul UFD, Varujan Vosganian, a subliniat ca alianta nou-constituita este prima alianta de natura ideologica constituita in Romania. In plus, in opinia lui Vosganian, alianta trebuie sa fructifice atit patrimoniul CDR, cit si cel al UFD. ( M.C. ) Bref Presedintele Consiliului Judetean Sibiu il aduna de pe drumuri pe seful sau de partid Dupa ce, in numai doua saptamini, vicepresedintele organizatiei judetene Sibiu a PDSR, Dionisie Bucur, cel care timp de aproape zece ani a condus destinele municipiului Medias, a pierdut, rind pe rind, functiile de primar si respectiv viceprimar al urbei de pe Tirnava Mare, risca sa ajunga, din postura de inginer, somer. Intr-o intilnire cu ziaristii, presedintele Consiliului Judetean Sibiu, Eftimie Costeiu (PDSR), a declarat ieri ca "avind in vedere bogata experienta profesionala a lui Dionisie Bucur, il voi angaja pe acesta intr-o functie nou-creata in structura CJ Sibiu. Este vorba de postul de consilier personal pentru relatia cu Mediasul, ce urmeaza a fi aprobat o data cu noua organizare a personalului institutiei". Potrivit unor surse din cadrul CJ Sibiu, salariul lunar net de care va beneficia Dionisie Bucur se va situa in jurul a zece milioane de lei. ( I.G. ) Scrisoarea a III-a, de Adrian Costea Adrian Costea a scris din nou o scrisoare, dar nu in versuri. In aceasta, Costea arata ca a tiparit sute de materiale publicitare pentru ApR si ca Teodor Melescanu i-a copiat in 1997 ideile. Ieri, Melescanu s-a suparat rau cind a aflat ca Adrian Costea il acuza de plagiat: "Oi fi eu baiat de la tara, dar nu sint chiar asa de prost". Melescanu a reafirmat ca nu a solicitat nici un material publicitar de la Costea. "A existat o initiativa a sa de a face niste fotografii, pe care le-a facut si pe care noi nu le-am folosit pentru ca numele meu era scris gresit". ( T.G. ) Luis Lazarus s-a inscris in ApR Luis Lazarus, fostul presedinte al Asociatiei Studentilor din Universitatea Bucuresti (ASUB), s-a inscris in ApR si va candida pe listele parlamentare ale partidului. Mai precis, Lazarus a primit un loc eligibil la Constanta. Si cum totul se plateste, in schimbul acestui loc, proaspatul licentiat aduce in ApR ceea ce a numit "noul val", adica in jur de 500 de tineri. Pentru a condensa in citeva vorbe ce are de gind sa faca, Lazarus nu a gasit altceva mai bun de spus decit ca "noi sintem noul val, restul e liniste!". ( T.G. ) Isarescu va fi sprijinit de viitoarea opozitie PNTCD il sprijina pe premierul Mugur Isarescu sa continue aplicarea actualului program de guvernare si dupa alegerile din toamna. Presedintele PNTCD, Ion Diaconescu, a declarat ieri, in urma unei intilniri a conducerii partidului cu Mugur Isarescu, ca nu i-a cerut premierului sa se inscrie in PNTCD deoarece pozitia sa - independent - ar fi o garantie ca aplicarea programului de guvernare nu va fi influentata de jocuri politice. Diaconescu a spus ca PNTCD militeaza pentru actualul program si pentru structurile care il aplica in prezent, "in frunte cu presedintele Emil Constantinescu". Sustinerea este acordata, a aratat Diaconescu, in numele PNTCD si al Conventiei Democrate "care se va restructura". "Liberalii nu s-au hotarit inca", a precizat el. La rindul sau, Mugur Isarescu a declarat ca programul este deschis pentru o sustinere politica mai larga. In plus, Isarescu s-a aratat de acord cu modificarea unor puncte ale programului, in schimbul sustinerii politice venite si din partea altor formatiuni. "Pot accepta modificari, nu sint inflexibil", a precizat premierul. Mugur Isarescu ar dori sa continue programul si dupa alegeri, daca se poate. Intrebat daca va merge in alegeri in tandem cu presedintele Constantinescu, premierul a raspuns ca angajamentul sau este fata de program si de cel care il sustin. El a aratat ca din punct de vedere constitutional doar la presedintie poate exista un candidat, nu si la postul de prim-ministru. ( M.C., L.P. ) PNL refuza intilnirea propusa de PNTCD Intrevederea PNL- PNTCD propusa de taranisti, printr-o scrisoare semnata de Ion Diaconescu, este refuzata de liberali. Acestia considera ca o astfel de intilnire nu poate avea loc atita timp cit PNL negociaza cu ApR, iar PNTCD cu UFD, si nu se cunosc rezultatele acestor negocieri. "Nu ne putem intilni cu PNTCD, pentru ca nu cunoastem rezultatul acestor discutii", a spus ieri presedintele PNL, Mircea Ionescu-Quintus. Reamintim ca PNTCD solicita PNL o intilnire inaintea Consiliului National al liberalilor, care va avea loc in 15 iunie, "pentru ca decizia politica a acestui for sa se poata baza pe toate elementele politice pozitive pe care negocierile cu PNTCD, partener traditional al PNL, le poate aduce unei viitoare constructii politice". ( C.S. ) 