 Incep durerile de cap pentru Stolojan si pentru Isarescu Copresedintele UFD Varujan Vosganian a declarat simbata ca Theodor Stolojan, candidatul PNL la presedintie, "nu este si nu va fi niciodata" candidatul prezidential al dreptei. Vosganian spune ca exista "o tentativa" a PNL de a arata ca pentru zona de dreapta Stolojan este candidatul optim. El a calificat insa aceasta idee drept "falsa", deoarece Theodor Stolojan nu foloseste in mesajul sau o buna parte dintre conceptele de baza ale dreptei. Dintre acestea, liderul UFD a enumerat "concepte-cheie precum autoritate, ordine, dezvoltare capitalista, libera competitie". El a mai aratat ca nici proprietatii private Stolojan nu ii acorda "importanta cuvenita". Varujan Vosganian nu s-a oprit numai la criticile aduse lui Theodor Stolojan, ci a criticat intreg PNL. El a afirmat ca PNL incearca sa adune "toate frustrarile si neincrederile" membrilor altor formatiuni, pentru a da sentimentul ca in jurul acestui partid se coaguleaza o forta importanta. Ion Caramitru ataca PNL Ministrul taranist al culturii, Ion Caramitru, a atacat si el PNL, spunind ca face jocul opozitiei. El a declarat ca Theodor Stolojan este sprijinit in cursa pentru presedintie de forte politice din opozitie, cu orientare de stinga. "Theodor Stolojan este un personaj care a participat la guvernarea Iliescu si cu care s-a aliat clar la alegerile din 1996, deci nu poate fi departe de idealurile PDSR", a afirmat Caramitru. Valeriu Stoica sare in sprijinul lui Stolojan Prim-vicepresedintele PNL Valeriu Stoica considera ca nu trebuie facuta "o distinctie neta si nedreapta" intre Theodor Stolojan si Mugur Isarescu. El a declarat Agentiei Mediafax ca "in fond" experienta celor doi "este comuna", iar din punctul de vedere al valorii, competentei, onestitatii si eficientei, candidatul PNL nu e "cu nimic mai prejos" decit actualul premier. Valeriu Stoica considera insa ca eventuala candidatura independenta a lui Isarescu la presedintie ar sprijini "involuntar" PDSR, ajutindu-l sa obtina mai multe voturi. In plus, candidatura independenta a premierului nu intareste sistemul democratic, crede Stoica, iar independentii sint "accidente" in politica din Romania. Liderul liberal s-a referit si la criticile aduse de senatorul PNL Dan Amedeu Lazarescu pentru apropierea PNL de ISL. "Este inexplicabil de ce domnul Lazarescu aplica ferm un criteriu fata de Vasile Secares si nu aplica acelasi criteriu fata de Mugur Isarescu", a declarat Stoica, aratind ca premierul a fost membru al Grupului "Un viitor pentru Romania", infiintat ca si ISL tot de Secares. "Acest paradox arata falsitatea criteriului", a spus Stoica. PNL Constanta sprijina neconditionat candidatura lui Theodor Stolojan Liberalii din judetul Constanta s-au intilnit simbata la Hotelul Parc din Mamaia. Ei si-au ales cei 40 de delegati care ii vor reprezenta la Congresul PNL din 18 august de la Bucuresti si au declarat ca sustin fara rezerve candidatura lui Theodor Stolojan la presedintia Romaniei din partea liberalilor. Vicepresedintele PNL (si totodata deputat de Constanta) Puiu Hasotti considera ca, de fapt, Theodor Stolojan este cea mai buna solutie pentru functia de presedinte al Romaniei. In acest sens liberalii constanteni au promis ca vor stringe cele mai multe semnaturi pentru candidatura dlui Stolojan. Membrii PNL Constanta au discutat simbata si despre problemele judetului. Subprefectul Mihaita Visoianu a spus ca "in judetul Constanta redresarea agriculturii este o prioritate cum la fel este si transformarea orasului Constanta intr-unul cu precadere liberal, asa cum este firesc pentru un oras-port". Liberalii constanteni considera ca viitoarea guvernare trebuie sa fie una a progresului, care sa reduca fiscalitatea si sa ajute intreprinderile mici si mijlocii. Ei sint convinsi ca avind drept candidat la presedintia Romaniei pe Theodor Stolojan vor cistiga aceste alegeri si vor obtine un procentaj foarte bun si la alegerile parlamentare pentru ca PNL "va avea candidati competenti si credibili". In perspectiva congresului, decizia PNL Constanta, una dintre cele mai numeroase si active, reprezinta un important punct de sprijin pentru strategia politica a actualei conduceri a partidului. LUCIAN PURCAREANU Insotit de prima doamna a tarii si de senatorul liberal Radu F. Alexandru, Emil s-a dat popular in 2 Mai Presedintele Emil Constantinescu se afla in vacanta la Neptun, impreuna cu sotia sa, Nadia. Eliberat de povara candidaturii pentru un nou mandat de presedinte si, pentru moment, de dificilele negocieri cu premierul Mugur Isarescu (cu scopul de a-l convinge sa-si depuna candidatura pentru prezidentiale), Emil Constantinescu profita din plin de zilele de concediu. Impreuna cu sotia sa, seful statului face deseori plimbari "la pas" fie prin Neptun, fie prin statiunile 2 Mai sau Olimp. Asa s-a intimplat si simbata seara, cind cuplul prezidential a facut o excursie la 2 Mai, impreuna cu - afirma cei care l-au intilnit - senatorul Radu F. Alexandru si sotia acestuia. Turistii, uimiti sa-l vada pe presedinte intr-o tinuta sport, "amestecat" in multime si, aparent, neinsotit de SPP-isti, au dat navala sa se fotografieze cu seful statului sau sa obtina autografe de la acesta. Cei mai mari doritori de "dedicatii prezidentiale" s-au dovedit a fi copiii, doi dintre ei pozindu-se chiar cu Emil Constantinescu in fata unei tonete cu pepeni. Presedintele a profitat de ocazie si a facut si un tur al teraselor statiunii, e drept, nu foarte multe la numar. Plimbarea prin localitate, inceputa in jurul orei 18.30, a avut punctul terminus la ora 20.30 la una dintre vilele din 2 Mai, unde fusese invitat de senatorul Radu F. Alexandru, ne-au declarat surse prezidentiale. Vila apartine unor prieteni ai senatorului, fratii Cocorinov din Bucuresti, proprietari, printre altele, ai lantului de angrouri "CONY". Localnicii spun ca vila era frecvent vizitata si de Mugur Isarescu inainte de a deveni prim-ministru, iar cu citeva saptamini in urma, la aceeasi adresa a fost vazut si fostul ministru de interne, taranistul Gavril Dejeu. Presedintele a fost intr-o forma de zile mari, de pe terasa vilei unde a cinat auzindu-se frecvent "chicoteli". Drept urmare, vizita sotilor Constantinescu s-a prelungit pina in jurul orei 0.45. Aceleasi surse ne-au marturisit ca seful statului ar mai putea ramine pe litoral pina pe 15 august, pentru a participa la festivitatile prilejuite de Ziua Marinei. MIHAELA CONSTANTINESCU MARGARIT BANUTA Dan Amedeu Lazarescu cere CNSAS dosarul sau de la Securitate In ultimul numar al saptaminalului de investigatii "Alerta", directorul George Dora aduce grave acuzatii senatorului Dan Amedeu Lazarescu, cunoscut drept unul dintre cei mai vajnici dusmani ai "aripii Stoica" in PNL. Saptaminalul "Alerta" s-a facut remarcat in peisajul mass-media prin declansarea scandalului privind asa-zisa reactivare a generalului Ioan Mihai Pacepa in SIE sub un nume fals. In ultimul numar al "Alertei", directorul George Dora, cunoscut in lumea ziaristilor drept un apropriat al serviciilor secrete, publica materialul: O viata intre doua organizatii secrete. Mason si informator al Securitatii: "Dan Amedeu Lazarescu". Fara a prezenta nici o proba sau declaratii in favoarea sa, George Dora il acuza pe venerabilul senator de a fi fost informator. "Avind in vedere plaja relationala in rindul fostilor membri ai partidelor istorice, Dan Amedeu Lazarescu a fost folosit pentru a informa organele de securitate asupra preocuparilor unor personalitati, ale caror nume nu le dam publicitatii...Domnul Lazarescu, datorita execelentelor sale rezultate ca "agent secret" al fostei Securitati, a fost selectionat si trimis periodic in Franta, Germania, Italia, Elvetia pentru a aduce informatii proaspete despre diverse personalitati ale exilului romanesc", scrie George Dora. "Ii voi da in judecata" Contactat, senatorul liberal nu a exclus aparitia acestui material, ca urmare a unor jocuri politice. "Am facut sapte ani puscarie si, dupa cum am declarat de nenumarate ori, nu am colaborat cu organele Securitatii. Astept ca nou-infiintatul Colegiu pentru Studiul Arhivelor Securitatii sa faca public dosarul meu. Dupa aceea, probabil, voi actiona in judecata revista si pe autor". FLORIAN BICHIR O noua specie parlamentara: aviatori politici Din 1996 pina in prezent, ponderea a aproape tuturor partidelor din parlament s-a schimbat. La unele dintre ele chiar semnificativ, existind partide care, din cauza migratiei parlamentarilor, si-au pierdut dreptul de a mai forma grup parlamentar. O serie intreaga de senatori si deputati au schimbat partidul care i-a propulsat in parlament, sau au ramas independenti. Unii dintre ei au schimbat atitea partide incit nici nu se mai stie in ce formatiune politica sint in prezent. Astfel, "migratia" politicienilor a devenit o constanta a vietii fiecarui partid, cu exceptia UDMR care, nu a suferit de aceasta "boala" pina acum. Dusmanii de ieri, tovarasii de astazi Poate cele mai haioase schimbari de macaz le-au facut cei care pina mai ieri criticau PDSR, iar acum sint membri "de baza" ai partidului. Cresterea PDSR in sondaje i-a facut pe multi sa isi puna cenusa in cap. Celebru este cazul fostului taranist George Pruteanu. Dupa ce a balacarit PDSR, si in special pe senatorul de Constanta Gheorghe Dumitrascu, contracandidat al sau in judet, Pruteanu a optat chiar pentru acest partid. Dupa plecarea din PNTCD, George Pruteanu a stat in expectativa multa vreme, dar pina la urma s-a inscris in PDSR. Iar la o sedinta a conducerii partidului, si-a cerut scuze public pentru criticile aduse in trecut PDSR. Alt "dusman" al PDSR parea a fi si fostul deputat PD Adrian Vilau. Dupa ce a plecat din PD el a intrat in PDSR. Impreuna cu Vilau, si senatorul Octavian Stireanu a ales PDSR. Dupa ce l-a sprijinit ani intregi pe liderul PD Petre Roman, Stireanu se afla acum in slujba PDSR, ajungind chiar secretar executiv in partid. Schimbari majore de optica politica Un caz interesant il reprezinta si politicienii care au plecat din stinga esichierului politic si au ajuns in dreapta sa. Este cazul lui Mircea Cosea. Fost "responsabil" cu reforma in Guvernul Vacaroiu, el a intrat in parlament pe listele PDSR. Dupa care a plecat la ApR. Insa nici aici nu a stat foarte mult timp, in prezent ajungind la UFD. Adica intr-o formatiune situata mult in dreapta scenei politice. Senatorul Radu F. Alexandru a ajuns si el intr-o formatiune de dreapta, dupa ce a fost in Partidul Democrat. Radu F. Alexandru este acum membru al PNL. Si nu este singurul. George Serban, fost deputat PD, s-a inscris si el in PNL. Senatorul Cazimir Ionescu a ales PNL, dupa ce a fost membru al PD. Fostul deputat PD Victor Babiuc a ales si el dreapta, inscriindu-se in PNL. Iar acum se vorbeste despre o intrare iminenta in PNL a lui Adrian Severin, fost vicepresedinte al PD, actual independent. Deputatul Constantin Avramescu a parasit si el social-democratia, adica PSDR, alegind liberalismul, adica PNL. Deputatul Adrian Moroianu a facut invers. El a ajuns social-democrat in ApR, plecind dintr-un partid liberal obscur. Decit intr-un partid mare, mai bine lider al unuia mic Nu putine sint cazurile in care dupa ce au parasit un partid, unii politicieni si-au facut propria formatiune. Este cazul fostilor premieri Victor Ciorbea si Radu Vasile, dar si al fostului primar general Viorel Lis, sau al liderului actual al ApR, Teodor Melescanu. Victor Ciorbea, un sef de sindicat care a preferat politica, nu s-a multumit cu functia de vicepresedinte al PNTCD, dupa ce a pierdut conducerea guvernului. El a plecat de linga taranisti si si-a format propriul partid, ANCD. Acum el cocheteaza insa din nou cu PNTCD. Impreuna cu Ciorbea, au preferat ANCD si fostii senatori taranisti Matei Boila si Serban Sandulescu. Radu Vasile este un alt fost premier care s-a suparat ca a pierdut guvernul. El a plecat din PNTCD, si a format Partidul Popular din Romania, unde a ajuns presedinte. Tot la PPDR au ajuns si Sorin Lepsa, fost vicepresedinte al PNTCD, impreuna cu fostii deputati taranisti Gheorghe Cristea, Romeo Nanu, Bogdan Ionescu, Paul Alecu si Mihaita Calimente. Viorel Lis a plecat si el din PNTCD si si-a facut Partidul Noua Generatie. Parlamentarii ApR provin in totalitate de la alte partide, ApR formindu-se dupa alegerile din 1996. Fostul vicepresedinte al PDSR, si fost ministru de externe in Cabinetul Vacaroiu, Teodor Melescanu, a format un nou partid, ApR, dupa ce a parasit PDSR. Impreuna cu el, de la PDSR, au mai plecat Iosif Boda, Marian Enache, Mugurel Vintila, Viorel Salagean, Florian Udrea, Daniela Popa si alti citiva despre care nu se stie insa ce fac in parlament. Doru Viorel Ursu a ajuns si el la ApR dupa o perioada de independenta si dupa ce s-a lansat in politica cu ajutorul PD. Politicieni despre care nu se stie exact in ce partid sint Unii politicieni au schimbat atitea partide, incit in prezent nici nu se mai stie cu exactitate in ce formatiune sint. Este cazul senatorului Niculae Cerveni, dar si a fostului pedeserist Emil Dima. O serie de liberali, ajunsi acum in PNL, au trecut prin diverse alte partide liberale: Dinu Patriciu, Dinu Zamfirescu, Horia Rusu. Senatorul Corneliu Turianu a parasit si el PNTCD pentru ANCD, dupa care a ajuns independent. Independent este si Viorel Catarama, care, dupa ce a plecat din PNL, a ajuns presedintele PNR, de unde a demisionat. Senatorul Emil Tocaci este si el independent dupa ce a parasit PNL. Senatorul Sergiu Nicolaescu, fost PDSR, este acum independent. Un caz recent este cel al fostilor taranisti Sorin Dimitriu, Norica Nicolai si Alexandru Ciocalteu, care, dupa plecarea din PNTCD, s-au inscris in PNL. Din PUNR au plecat deputatii Vasile Matei, care a ajuns in PRM, si Daramus Nicolae care, inainte de a se opri la ApR, a trecut pe la PNR. La PNR au ajuns si deputatii Constantin Drumen, fost PNTCD, si Ioan Corici, fost PNL. Chiar si in afara parlamentului exista politicieni care au migrat dinspre un partid spre altul. Cum este cazul lui Victor Surdu, ultima "plimbare" a acestuia fiind de la PSDR (partid din partea caruia chiar a candidat la Primaria Capitalei) la Partidul Social Agrar si al Pensionarilor. Un alt neparlamentar "celebru", Valentin Ionescu, fost consilier la presedintie si fost ministru al reformei in Cabinetul Ciorbea, s-a inscris in UFD, dupa care, zilele trecute, a intrat in PNL. Mihail Erbasu a plecat din PSM, a trecut prin PNR si a ajuns la ApR. LUCIAN PURCAREANU TEODORA GEORGESCU Bref Adrian Nastase, cetatean de onoare al Dallasului Prim-vicepresedintele PDSR Adrian Nastase a ajuns, in cadrul lungului sau periplu prin America de Nord, in Dallas, capitala statului Texas. Primaria orasului a oferit cu aceasta ocazie un "lunch" in onoarea liderului PDSR, se arata intr-un comunicat al partidului. Eveniment la care au participat o serie de personalitati americane locale. Cu ocazia prinzului, lui Adrian Nastase i s-a acordat diploma de cetatean de onoare al orasului Dallas, Texas. Diploma i-a fost oferita de catre directorul Oficiului de Relatii Internationale al orasului, Joseph E. Lor. ( L.P. ) UFD Suceava va fi condusa de liderul celui mai apreciat grup umoristic din judet Pina la alegerile generale, Organizatia Judeteana a UFD Suceava va fi condusa de catre Marius Ursaciuc, liderul grupului Azabest, din Gura Humorului, cel mai apreciat grup umoristic din judet. Marius Ursaciuc a primit aceasta responsabilitate simbata, de la Varujan Vosganian, dupa ce toata conducerea UFD Suceava "si-a depus mandatul", in urma rezultatelor slabe obtinute la alegerile locale. In schimb, la Gura Humorului, in urma campaniei coordonate de Marius Ursaciuc, UFD a reusit sa obtina un post de viceprimar. Marius Ursaciuc a candidat la functia de primar cu sloganul "Noi nu vrem sa emigram", atragindu-si de partea sa tinerii orasului. ( Tiberiu Avram ) Roman intra azi la apa Astazi, in zona Calarasi va avea loc un eveniment mai putin obisnuit. Martin Strel, inotatorul slovac care strabate Dunarea de la izvoare la Marea Neagra, va ajunge in zona Calarasi. Dar evenimentul consta in faptul ca Petre Roman va putea fi vazut de fani si admiratoare in slip. El va face un scurt concurs de inot cu Martin Strel in apele Dunarii, in semn de protest pentru faptul ca Dunarea este blocata. Petre Roman isi va etala in fata ziaristilor calitatile de inotator PD. Galeriile sunt pregatite pentru a face atmosfera in favoarea liderului PD. Mai multe admiratoare s-au oferit sa-i faca lui Roman respiratie gura la gura daca va fi nevoie. Martin Strel are 46 de ani. El este insotit de o echipa formata din 7 oameni si o salupa echipata corespunzator. Fiul lui Martin isi secundeaza tatal intr-o canoe. Martin Strel inoata cite 60 de kilometri pe zi. ( Alina Comsa-Durbaca ) Pentru alegerile generale, taranistii suceveni nu vor accepta de la centru decit "personalitati autentice" Presedintele interimar al PNTCD Suceava, deputatul Dorin Vataman, ne-a declarat simbata ca, pentru alegerile generale, taranistii suceveni "nu vor accepta pe liste, de la centru, decit personalitati autentice". Dorin Vataman a facut aceasta afirmatie dupa ce simbata PNTCD Suceava si-a desemnat candidatii pentru parlament. In urma voturilor obtinute, primele cinci locuri au fost ocupate de senatorul Petru Juravlea, deputatul Dorin Vataman, Gheorghe Arteni, candidat la functia de primar al municipiului Falticeni, Eugen Nisioi si Cristinel Macovei, ultimii doi membri ai Comitetului Interimar de Conducere al PNTCD Suceava. ( T.A. ) CDR 2000 imprumuta din sigla Uniunii Europene Membrii CDR 2000 cauta un semn electoral pentru aceasta formatiune. Acesta ar putea fi, conform presedintelui UFD, Varujan Vosganian, o combinatie intre simbolul vechii aliante, cheia, si sigla Uniunii Europene, ca semn al atitudinii pro-europene a Conventiei. "Aceasta constructie grafica va aminti de mesajul nostru pro-european", a aratat Vosganian. ( L.P. ) Fanii lui Constantinescu presteaza pentru Isarescu Asociatia Sprijin pentru Presedintele Emil Constantinescu (ASPEC) a dat publicitatii ieri o declaratie-apel in care cere tuturor cetatenilor cu drept de vot ai Romaniei sa sustina candidatura ca independent la functia suprema in stat a premierului Mugur Isarescu. In opinia ASPEC, aceasta este singura "varianta benefica" pentru indeplinirea obiectivelor politice si economice ale tarii. De ce intreprinde acest demers Asociatia Sprijin pentru Presedintele Emil Constantinescu? Pentru ca, dupa cum se arata in textul amintit, intelege "momentul politic de exceptie in care se afla Romania" si e constienta de pericolul revenirii la putere "a fortelor legate de fostul sistem comunist". ( C.O. ) Dan Ioan Popescu pregateste resurectia tehnocratilor in PDSR Blocarea conturilor primariilor de sector nu are doar conotatii edilitare, ci si politice. Reactia PDSR, din care fac parte cei sase primari ai sectoarelor Capitalei, a venit tirziu si a fost destul de palida. La prima vedere, s-ar putea crede ca principalul partid de opozitie a atipit tot asteptind ca actuala putere sa-si limpezeasca apele electorale. Nici vorba! PDSR nu doarme, dar este prea ocupat cu luptele interne. Astfel, intre consilierii PDSR de la primarii si primarii de sector s-a cascat o veritabila prapastie. Motivul: primarii de sector sint oamenii lui Dan Ioan Popescu, vice la partid, in timp ce consilierii au ajuns pe liste din diferite grupari PDSR. Surse din partid afirma ca Dan Ioan Popescu a vazut in ambiguitatea lui Ion Iliescu privind desemnarea ca premier a lui Adrian Nastase o portita spre un mai vechi vis al sau, si anume Palatul Victoria. Seful organizatiei PDSR Bucuresti a inceput sa stringa in jur propria echipa. Cei care au aflat din vreme ca se pregateste blocarea conturilor si ar fi dorit sa declanseze o campanie pe aceasta tema au fost nevoiti sa vorbeasca la pereti. Aceleasi surse ne-au declarat ca Dan Ioan Popescu, fost lider al Partidului Republican si ministru in guvernul Vacaroiu, a inceput coagularea gruparilor anti-Nastase din partid si spera sa-l atraga si pe Sorin Oprescu, viceprimar al Bucurestiului, intr-o eventuala resurectie a tehnocratilor in PDSR. ( D.V. ) 