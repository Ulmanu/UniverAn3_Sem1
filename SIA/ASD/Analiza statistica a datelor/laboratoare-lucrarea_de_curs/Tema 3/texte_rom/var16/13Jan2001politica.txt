 Senatorul PDSR Radu Timofte isi anunta numirea in fruntea SRI Consiliul Suprem de Aparare a Tarii a aprobat in sedinta sa de ieri numirea senatorului Partidului Democratiei Sociale din Romania, Radu Alexandru Timofte, ca director al Serviciului Roman de Informatii. Desi in comunicatul oficial al CSAT, remis la sfirsitul sedintei, nu se spunea nimic despre aceasta numire, surse din cadrul consiliului ne-au confirmat aceasta informatie. Mai mult, o alta confirmare a venit chiar de la noul director al SRI care inainte de a se imbarca in avionul de Iasi ne-a declarat: "Domnul presedinte Ion Iliescu a propus astazi in CSAT numirea mea in functia de director al SRI. Membrii Consiliului au aprobat in unanimitate aceasta propunere. Urmeaza ca parlamentul sa valideze hotarirea CSAT". De altfel, Timofte a si fost prezent pentru o scurta perioada in sedinta CSAT, la care a mai participat si fostul director, Costin Georgescu, chemat sa aduca raportul SRI pentru anul trecut. Din comunicatul CSAT am retinut ca in sedinta de ieri s-a analizat si modificarea Legii de organizare si functionare a acestui organism, la definitivarea elaborarii noului proiect urmind sa contribuie o comisie speciala care va fi formata din reprezentanti ai institutiilor din domeniul sigurantei nationale. Comisia, care va fi coordonata de Ioan Talpes, va trebui sa prezinte textul de lege pina in luna aprilie a acestui an. CSAT a stabilit ca textele legislative adoptate de guvern referitoare la organizarea MApN sint foarte bune. Mircea Geoana a prezentat o informare privind participarea la reuniunea Comitetului Permanent al OSCE. Membrii CSAT s-au uitat si peste raportul de activitate al acestui organism in ultimii patru ani. S-a hotarit, de asemenea, si continuarea reformei din armata cu recuperarea restantelor din 2000. CRISTIAN OPREA Primarul general al Capitalei da semnalul inlaturarii lui Petre Roman din fruntea Partidului Democrat Basescu poate! "Actualul presedinte al Partidului Democrat, Petre Roman, ar putea pierde conducerea", a declarat vicepresedintele PD Traian Basescu intr-un interviu acordat postului de radio Europa FM. El a spus ca "exista posibilitatea ca o supunere la votul Conventiei Nationale a PD sa nu mai dea acelasi rezultat ca data trecuta". Conform noului statut al PD, presedintele partidului este ales pentru un mandat de patru ani. Ultima Conventie Nationala care l-a ales pe Petre Roman presedinte a avut loc in primavara anului trecut. Deci, liderul PD ar avea asigurat locul pentru urmatorii trei ani. Numai ca, in ultima vreme, in rindul democratilor se tot vorbeste ca ar fi timpul ca Petre Roman sa se retraga. Vocile s-au facut auzite mai ales dupa esecul candidatului PD la presedintia Romaniei, cind Roman a obtinut doar trei procente din voturile electoratului. Ceva mai inainte de alegeri, existau speculatii in interiorul PD conform carora cel mai dornic sa-i ia locul lui Roman ar fi vicepresedintele Radu Berceanu. Cum acesta a fost si seful campaniei electorale a PD si a lui Petre Roman, s-a spus despre Berceanu ca intentionat a avut o prestatie slaba in dirijarea campaniei pentru ca liderul PD sa iasa umilit si astfel sa poata fi inlaturat cu usurinta . Primul semnal ca lucrurile nu sint in ordine in PD a fost dat tot de Traian Basescu, cu doua saptamini inaintea primului tur al alegerilor generale. La o intilnire cu membrii PD din teritoriu, Basescu declara ca, indiferent de rezultatul alegerilor, va fi alaturi de Petre Roman. "Daca vom cistiga, sa veniti sa-mi aduceti flori. Daca vom pierde, imi voi asuma esecul alaturi de Petre Roman", spunea Traian Basescu in aplauzele colegilor sai. Aceasta afirmatie avea rolul sa linisteasca apele acolo unde incepusera speculatiile conform carora Berceanu ar pune la cale inlaturarea lui Roman. Cum Radu Berceanu nu are suficient sprijin in partid, care sa-l propulseze in virf, democratii isi spuneau in barbi ca, daca tot ramine liber locul de presedinte, atunci e de preferat Basescu. Primarul general al Capitalei insa n-a dat nici un semn ca ar fi interesat de o asemenea miscare. Pina ieri cind, in interviul acordat postului Europa-FM, a spus: "Nu exclud posibilitatea ca eu sa candidez la presedintia PD". Citeva ore mai tirziu, avea sa nuanteze aceasta declaratie printr-o alta: "Daca aceasta candidatura a mea ar duce la o scindare a partidului, as renunta". Conform unor surse din PD, in acest moment, Radu Berceanu a renuntat la ambitiile de ascensiune in partid, dar nu si de la acelea de a-l inlatura pe Roman. De altfel, opinia ca trebuie schimbat liderul PD este impartasita de mai multi membri ai partidului, dupa cum sustin sursele citate. Acesta afirma ca i-a spus deschis lui Petre Roman ca e timpul sa se retraga de buna voie si nu prin convocarea unei Conventii Nationale Extraordinare, singurul for care ar putea reveni asupra mandatului acordat pentru perioada 2000-2004 lui Petre Roman. Culmea e ca tocmai ieri, cind Traian Basescu facea publice opiniile sale referitoare la conducerea PD, Petre Roman incepuse seria de vizite in teritoriu pentru a lua pulsul fiecarei organizatii in parte. Poate fi o coincidenta, dar poate fi si un semnal dat de Traian Basescu catre toate filialele cum ca schimbarea se poate produce, semnal pe care democratii din tara il asteapta, dupa cum sustin surse din PD. Petre Roman: "E democratie!" Presedintele PD, Petre Roman, sustine ca declaratia lui Traian Basescu privind o posibila confruntare pentru conducerea partidului demonstreaza ca "in partid exista democratie". "Declaratia dumnealui, asa cum am discutat cu dinsul si cu alti colegi, nu cuprinde in ea vreo provocare sau vreo atitudine impotriva presedintelui partidului, adica impotriva lui Petre Roman. Ea este de natura sa arate ca in Partidul Democrat exista democratie", a afirmat Roman, care crede ca PD este "intr-un moment de relansare", iar "unitatea partidului este asigurata". NARCISA IORGA Bancheri cu basca in mina la PDSR De cind PDSR a cistigat alegerile, pe la usile liderilor social-democrati e inghesuiala mare. Motivul: cei mai multi vin "sa-si prezinte omagiile" si sa se asigure ca nu-si vor pierde scaunele. Si, pentru a-i convinge pe fruntasii PDSR de intentiile lor bune, isi arata chiar disponibilitatea de a se inregimenta in partid. Surse din PDSR ne-au declarat ieri ca presedintele BCR, Nicolae Danila, unul dintre consilierii sai juridici - Nicolae Olteanu si presedintele CEC, Ioan Ghica, au avut in aceste zile intilniri cu lideri ai PDSR, si chiar cu premierul, pentru a-i convinge sa fie pastrati in continuare in functii. Surse din apropierea lui Nicolae Danila - presedintele BCR, confirma faptul ca au avut loc discutii intre Danila si fruntasii guvernului, dar ca acestea s-au rezumat strict la probleme de ordin economic: "Discutii au avut loc, este adevarat. Dar nici un moment nu s-a pus problema confirmarii in functie contra inscrierii in PDSR. Nu s-a vazut necesitatea unui astfel de pas. Si nici nu se intentioneaza o astfel de miscare. Mai ales ca, la momentul actual, o astfel de decizie ar declansa un intreg scandal atit pe plan intern, cit si international. Discutiile nu s-au purtat decit pentru luarea unor decizii economice care sa asigure stabilitatea sistemului bancar". Presedintele CEC, Ioan Ghica, a fost deranjat de intrebarile puse pe tema intrevederii sale cu lideri ai PDSR: "Nu cer audiente decit daca sint chemat. N-am fost chemat de nimeni de la virf. Daca voi fi solicitat, bineinteles ca ma voi duce. Astea sint niste porcarii". ( D.V. ) Cele doua camere ale Parlamentului au, de ieri, regulamente noi Deputatii chiulangii vor fi inlocuiti, in comisii, de colegi de partid Deputatii au aprobat ieri regulamentul de functionare a Camerei Deputatilor cu 167 de voturi pentru, 67 impotriva si patru abtineri. Una dintre cele mai importante modificari aduse regulamentului este aceea ca dezbaterea pe articole a proiectelor de lege in plenul Camerei Deputatilor va avea loc fara a fi necesara prezenta majoritatii deputatilor. In noul regulament mai este stipulat ca, in cazul in care un deputat absenteaza de la lucrarile unei comisii, poate fi inlocuit de un alt deputat din acelasi grup, pe baza imputernicirii scrise a liderului grupului parlamentar respectiv. De asemenea, a fost infiintat "Comitetul ordinii de zi", format din liderii grupurilor parlamentare si presedintele Camerei. Comitetul va stabili ordinea de zi si programul de lucru al deputatilor. Deputatii au mai stabilit ca la dezbaterea proiectelor de lege si a propunerilor legislative in plen, nu pot fi depuse amendamente de fond, ci doar de redactare. S-a mai decis ca fiecare grup parlamentar sa poata interveni o singura data la articolele ce contin amendamente. In plen, Camera Deputatilor va vota numai articolele la care s-au facut amendamente. Textul acestora se va adopta cu votul majoritatii deputatilor prezenti. Hotarirea de modificare a regulamentului Camerei intra in vigoare chiar in ziua in care a primit aprobarea plenului. MIHAELA CONSTANTINESCU La Senat, "sa se modifice - primesc, dar sa nu se schimbe nimic" Noul Regulament al Senatului nu se deosebeste semnificativ de cel care este in vigoare acum, in ciuda entuziasmului initial al presedintelui Nicolae Vacaroiu. Singurul element de fluidizare a procesului legislativ este acela care interzice introducerea de amendamente la proiectele de acte normative in afara comisiilor de specialitate care le discuta. Nicolae Vacaroiu vorbea despre sanctionarea acelor senatori care lipsesc repetat de la sedinte. In fapt, acest lucru se poate intimpla, dar numai cu jumatate de masura. In noul regulament s-a mers pe varianta renuntarii la cuvintul "poate", care lasa la alegerea comsiei juridice daca propune sau nu diminuarea indemnizatiei parlamentarului. Asta nu inseamna insa ca daca se face propunere de acest gen se ia si o masura. O propunere devenita amendament al subcomisiei pentru regulament se refera la obligativitatea executarii de catre guvern a motiunilor simple adoptate de Senat. Este poate singura modificare notabila adusa Regulamentului Senatului alaturi de cea care prevede "introducerea in termen a amendamentelor numai la comisii". NARCISA IORGA Cozmanca si-a schimbat protejatul pentru postul de prefect al Capitalei Presiunile in ceea ce priveste viitorul prefect al Capitalei continua printr-o a doua aminare, neanuntata inca oficial, a audierii candidatilor care aspira sa ocupe aceasta functie. Prima aminare a fost miercuri, cind, asa cum anuntase cu o zi inainte ministrul administratiei publice, Octav Cozmanca, urmau sa aiba loc audieri, in urma carora sa fie nominalizat prefectul Capitalei. Potrivit unor surse din PDSR, in batalia pentru ocuparea postului de prefect al Capitalei sanse reale, la acel moment, aveau fostul ministru de interne, George Ioan Danescu (sustinut de Octav Cosmanca) si Doru Giugulea, consilier in cadrul Consiliul General al Primariei Bucuresti, care avea sprijinul majoritatii alesilor locali ai PDSR. Mai exista si o a treia persoana propusa, Constantin Nita, consilier local la Sectorul 6. Aceste trei nume nu au constituit propuneri oficiale ale organizatiei Bucuresti deoarece, printr-o situatie foarte ciudata, Biroul Executiv al filialei nu s-a intrunit pentru a desemna persoanele care sa fie audiate. La orizont, o noua aminare De altfel, acesta a fost si motivul pentru care, la Palatul Victoria, in urma cu trei zile, s-a decis ca audierile sa fie aminate pentru data de luni, 15 ianuarie. Organizatia Bucuresti urma sa isi definitiveze propunerile in cursul zilei de joi, 11 decembrie. Intre timp a mai aparut un competitor in cursa pentru postul de prefect al Capitalei, insa el nu reprezinta o propunere a organizatiei Bucuresti. Potrivit unei stiri Mediafax difuzate ieri, senatorul Doru Laurian Badulescu ar putea fi viitorul prefect al Capitalei. Stirea cita surse din PDSR, care sustineau ca partidul agreeaza numirea lui Badulescu in functie si "asteapta ca acesta sa-si dea acceptul pentru ocuparea acestui post". Chestionati telefonic, mai multi membri ai Biroului Executiv al organizatiei PDSR Bucuresti ne-au declarat, unii dintre ei ca nu au cunostinta despre aceasta propunere, iar altii ca ar fi venit "din afara organizatiei". Mai precis, ca senatorul Badulescu ar fi persoana sustinuta acum Cozmanca, in defavoarea lui Danescu. De altfel, Biroul Executiv al PDSR Bucuresti a fost convocat abia luni dupa-amiaza, la ora 17.00, pentru a face propunerile oficiale la functia de prefect al Capitalei. Drept pentru care, audierile de la Palatul Victoria, care fusesera anuntate oficial ca se vor desfasura luni, vor fi in mod cert aminate. Badulescu, invinsul lui Bebe Ivanovici In ceea ce-l priveste pe Doru Laurian Badulescu, acesta este senator de Ilfov, si nu de Bucuresti, asa cum ar fi normal, din moment ce numele sau este vehiculat pentru functia de prefect. De asemenea, el este cunoscut ca o persoana apropiata presedintelui Ion Iliescu. Acesta l-a propus pe Badulescu, in vara lui 1999, la Conferinta Judeteana a Organizatiei PDSR Ilfov, ca presedinte al organizatiei. Numai ca imediat ce Iliescu a facut aceasta propunere, oamenii lui Bebe Ivanovici au inceput sa faca atmosfera, sa strige, astfel incit, in final, acesta a avut cistig de cauza in dauna lui Badulescu. MADALINA SISU Batalia pentru sefia PNTCD a intrat in linie dreapta Dudu Ionescu: "Partidul are nevoie acum de lucru in echipa, transparent" "Evenimentul zilei" continua seria miniinterviurilor cu candidatii la functia de presedinte al PNTCD care se vor infrunta vinerea viitoare in cadrul congresului partidului. Astazi, fostul ministru al internelor, Constantin Dudu Ionescu. - Care credeti ca sint cauzele esecului PNTCD, lipsa unui program politic sau lipsa unor oameni competenti care sa aplice acest program? - Raspunsul nu este simplu. Eu as grupa cauzele esecului in trei categorii distincte: unele cauze care tin de PNTCD in mod direct, altele care tin de modul in care a functionat coalitia si, nu in ultimul rind, fara sa incerc a scapa de vinovatii, cauze care au fost externe pina si Romaniei. Si reamintesc, in mod obiectiv, criza financiara din Asia, modul in care a fost receptata cresterea pretului petrolului in 2000 si altele. Acestea sint cauze obiective asupra carora PNTCD nu avea cum sa aiba putere de influenta. Legat de primele doua, cred ca principala problema a PNTCD la guvernare este aceea ca a uitat ca mai exista el insusi ca partid. Partidul trebuia sa functioneze, sa aiba grija de el. Am facut aceasta greseala cu toate ca ni se atrasese atentia, in mod explicit, asupra acestui pericol care survine in momentul in care ajungi la guvernare. Programul politic a existat, si cred ca este un program viabil pentru Romania, evident cu mici retusuri care au fost necesare in momentul in care am aflat care sint resursele pe care le avem la dispozitie. Reamintesc ca am preluat Romania intr-o situatie de criza majora si guvernele pe care le-am gestionat noi au lasat tara intr-o situatie superioara din punct de vedere macroeconomic. Este adevarat, ni se poate imputa o anumita scadere a standardului de viata, dar acest lucru se poate recupera. Daca PNTCD a pacatuit cu ceva, a pacatuit prin faptul ca nu a stiut sa comunice. Nu si-a comunicat intentiile, nu a comunicat ce a gasit la guvernare, nu a comunicat rezultatele pozitive pe care le-a avut. Pentru ca s-a facut un calcul - onest, zic eu - si s-a constatat ca aproape 70 la suta din "Contractul cu Romania" a fost indeplinit. Este o cifra rezonabila. PNTCD a mai pacatuit prin faptul ca o parte dintre principiile crestin-democrate, cel putin personalismul - raspunderea individuala - si subsidiar, o oarecare libertate pentru organizatiile judetene, nu prea le-a aplicat. Din pacate, aceste principii noi nu prea le-am aplicat. - Care sint motivele pentru care v-ati depus candidatura la presedintia PNTCD? - Sint una dintre persoanele care au oarecare vechime in PNTCD. Am avut sansa sa ajung, pe 26 decembrie 1989, in casa la Corneliu Coposu. Am oarecare traditie in familie - bunicul dinspre mama a fost deputat taranist. Aceste lucruri sint o parte din conditiile necesare, dar nu suficiente. Cred ca atuul meu este acela ca sint un om care poate sa lucreze in echipa si care poate sa formeze echipe. In momentul de fata, PNTCD are nevoie de acest lucru - de lucru in echipa, transparent si facut dupa niste reguli precise. Daca am avut probleme in trecut, am avut si pentru ca nu am aplicat riguros prevederile statutare. Si asta in numele unui cistig de moment, care a dus in timp la mari pierderi. Pierderea principala a fost pierderea respectului, a autoritatii actului de conducere - lucru care s-a vazut. - Care sint primele masuri pe care le propuneti pentru scoaterea partidului din anonimat ? - Daca voi ajunge presedinte, primele lucruri pe care le voi propune viitoarei conduceri vor fi: prezentarea unei fise a postului pentru fiecare membru al conducerii, indiferent de pozitia pe care o are, si prezentarea rapoartelor periodice de catre cei care sint in conducere. Astfel incit sa nu mai avem aprecieri dupa criterii subiective. Intr-un cuvint, propun ca aprecierea activitatii, atit a structurii de conducere, cit si cea individuala, sa se faca dupa criterii obiective si nu dupa relatii personale sau dupa impulsuri de moment. - Enumerati cite doua calitati pentru cei trei contracandidati la functia de presedinte al PNTCD - In ordine alfabetica: domnul Chirita are calitati de organizator, are si calitati de "cozeur"; domnul Lupu are evidente calitati oratorice si calitatea de a dialoga cu electoratul; domnul Muresan are calitati organizatorice si are calitatea de a putea construi proiecte. MIHAELA CONSTANTINESCU Bref Cumatrului lui Miron Mitrea i se pregateste postul de sef al Agentiei Nationale Sanitar-Veterinare Medicul veterinar sucevean Dragos Corlateanu are sanse mari de a deveni noul sef al Agentiei Nationale Sanitar-Veterinare, dupa cum ne-au declarat surse din cadrul PSSR. El spera sa obtina functia in baza dosarului de prezentare destul de stufos inaintat secretarului general al guvernului, Serban Mihailescu. Dragos Corlateanu este consilier local din partea PDSR si lider al Camerei Federative a Veterinarilor din Romania. Insa marele atu a lui Dragos Corlateanu este legatura sa cu ministrul transporturilor, Miron Mitrea, care i-a cununat una dintre cele doua fete. Dragos Corlateanu are 58 de ani, pensionindu-se la cerere, in urma cu doi ani, pentru limita de virsta. El este cercetat intr-un dosar penal, fiind acuzat de eliberarea de certificate si buletine de analiza sanitar-veterinare false. ( T.A. ) Seful Directiei Agricole Suceava a demisionat din PNTCD Seful Directiei Agricole Suceava, Catalin Dobrescu, si-a anuntat ieri demisia din PNTCD, invocind motive de ordin personal. El s-a inrolat in 1999 in formatiunea taranista, la citeva luni dupa ce a preluat friiele agriculturii judetului. Catalin Dobrescu figureaza pe lista Consiliului National pentru Studierea Arhivelor Securitatii, fiind banuit ca a colaborat cu fosta politie politica. Gestul sefului Directiei Agricole de a demisiona din PNTCD vine in urma declaratiei prim-vicepresedintelui PDSR Suceava, Gavril Mirza, conform careia, la conducerea institutiilor publice vor fi pastrati numai profesionistii neimplicati politic. ( T.A. ) "Imunitatea" blocheaza justitia Securistul Andrei Zeno nu va mai fi judecat pentru ca a fost ales deputat Alegerile din noiembrie 2000, care l-au propulsat pe fostul colonel de Securitate Andrei Zeno in functia de deputat, l-au scapat, in acelasi timp, si de procesul in care este judecat pentru ofensa adusa autoritatii. El a fost trimis in judecata dupa ce a afirmat ca Emil Constantinescu ar fi avut, in trecut, legaturi cu un atasat militar american caruia i-ar fi livrat informatii cu caracter secret. Ieri, la Curtea Suprema de Justitie, aparatorul lui Zeno, avocatul Viorel Dumitrescu, actual senator PRM, a depus pe masa instantei un certificat din care rezulta ca fostul securist este actualmente deputat PRM de Caras-Severin. In aceasta situatie, procurorul de sedinta a solicitat instantei supreme un termen pentru a verifica adevarul celor sustinute de catre avocatul senator, termen acordat pentru data de 30 martie. Deocamdata, Andrei Zeno, la fel ca si alti doi inculpati din diverse dosare, deveniti deputati pe listele PRM, este protejat de imunitatea parlamentara. Actualmente, pentru continuarea procesului este necesar ca procurorul general sa solicite parlamentului, prin intermediul ministrului justitiei, ridicarea imunitatii parlamentare a inculpatului. Aceasta protectie ar putea inceta insa in momentul in care se va aproba modificarea Constitutiei, in sensul ca parlamentarii vor avea imunitate doar in legatura cu opiniile lor politice si nu in legatura cu infractiuni comise inainte de a fi alesi, asa cum este cazul lui Andrei Zeno, dar si al altor actuali deputati, pina de curind fosti inculpati. ( V.S. ) ApR Alba a trecut la PDSR La initiativa vicepresedintelui Consiliului Judetean Alba, Nicolae Gavrila, majoritatea fruntasilor ApR din judet, au decis ieri, sa treaca in barca partidului celor trei trandafiri. In cadrul unei intilniri largite a Consiliului Judetean Alba, al ApR, desfasurate ieri dupa-amiaza, 30 din cei 33 de lideri prezenti au optat pentru varianta respectiva. ( L.D. ) 