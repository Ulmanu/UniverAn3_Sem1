 Eu cu cine votez? ______________________________________________________________________ de Cornel Nistorescu Cu multi ani in urma am fost invitat sa moderez o intilnire intre alegatori si candidatii la functia de primar intr-un oras de provincie. Daca tot aveam drum pe acolo, am zis da. Hai s-o fac si pe asta, ca n-o fi sfirsitul lumii. Si m-am dus. A iesit o ciorovaiala intre pretendenti ca mi-a venit sa-i las acolo pe scena si sa ma duc invirtindu-ma! Ce treaba aveam eu cu balamucul lor? Din sala, cetatenii imi aduceau tot felul de biletele si scrisorele, care cu probleme de rezolvat pentru viitorul primar, care cu intrebari pentru candidati. S-au strins doua palarii de mesaje. Am ales si eu citeva dintre cele mai interesante, "mai la obiect", si le-am citit cu voce tare. Credeti ca a raspuns vreunul? Nici vorba! Au tinut-o tot cum incepusera, intr-o hamaiala pe cinste. Se acuzau reciproc, se luau in bascalie, se inginau, se contrau politic. Iar cind venea vorba despre ceva de prin biletele, in loc sa puna punctul pe "i" si sa zica, eu fac asta si asta, restul e imposibil, toti treceau direct la predecesor pe care il faceau responsabil integral. Atunci am vazut cum s-a conturat conceptul "dezastruoasa mostenire", ilustrat atit de inaltator de ochelarii si vorbele domnului Victor Ciorbea si apoi concretizat pe masura pentru urmasii sai politici. Marturisesc ca priveam ceasul cu coada ochiului mai abitir decit apa din sticla, in desert. Asteptam cu nerabdare sa se termine corvoada publica la care ma inhamasem. Si dupa ce-am spus, gata, am ajuns la ultima intrebare, un cetatean-mosulica mi-a adus un biletel. L-am luat si l-am pus in buzunarul de la piept, cu gindul ca voi incerca sa-i raspund dupa ce audienta se imprastie. Le-am urat tuturor succes si m-am ridicat in semn de sfirsit al intilnirii. Cetateanul meu cu parul alb si cu haina de piele a inceput sa strige din primul rind, pune, dom'le, si intrebarea mea! E tirziu, nu va suparati, n-o mai pot face! Nimic. El striga din primul rind, te-au platit sa ascunzi intrebarea mea! Te-ai dat de gol! Batrinelul avea o voce pe cinste. Se auzea in tot acel murmur de despartire a participantilor exact cum se aude vocea unui betiv in biserica. Am cautat repede biletelul in buzunarul de la piept, l-am citit. (Sa ne spuna noua candidatii de unde fac rost de bani pentru podul peste girla? N. Dumitru-pensionar) si i-am spus, intrebati-i pina nu pleaca! Nu vezi ca sint 15, a tipat el. Atunci, intrebati la urmatoarea intilnire! Unde este? Cind? Peste patru ani? Si eu acum ce fac? Cu cine votez? Si ce, vreti sa va spun eu cu cine sa votati? Da! Spune mata cu cine sa votez! M-am uitat in stinga si in dreapta. Plin de candidati pentru postul de primar, plus armata de candidati pentru un loc in consiliu. Daca spun un nume sau un partid, ceilalti ma linseaza. Daca nu-l spun, omul continua sa strige. In plus, poate chiar nu stia cu cine sa voteze si era extrem de sincer cind ma intreba. Si daca i-as fi recomandat pe cineva, ce garantie as fi avut ca omul respectiv, ajuns primar, va face podul peste girla? Atit cit am inteles eu din discutiile acelea, nici macar nu era prioritatea numarul unu a urbei. Se putea rezolva si cu un podet. Era mai ieftin, constructia dura mai putin, iar restul de bani, daca rezolvau asa problema, il puteau folosi pentru alimentarea cu apa, pentru asfaltarea drumului, pentru multe altele. De unde sa stiu eu ca beleaua cu podul peste girla era numai a lui? Ceilalti, care stateau dincoace de vale, nici morti n-ar fi vrut pod peste girla. Ei visau cu totul altceva. Batrinelul, nimic. Se tinea scai de mine (ma prinsese si de o mineca) si zicea, n-ai vrut sa citesti intrebarea, eu nu stiu cu cine sa votez. Sa-mi zici mata! Dom'le, nu intelegi, nu pot sa fac una ca asta, nu pentru ca ar fi interzis. Dar daca iese prost, ma simt si eu vinovat. Si ce gindesc eu nu ti se potriveste dumitale. Si atunci eu ce fac, a intrebat el cu un fel de disperare in ochi. O secunda am vrut sa-i spun numele unuia care fusese in prezidiu si mie mi se paruse mai vioi, mai zimbaret, mai bun de gura. Dar mi-am dat seama ca nu mai plec intreg din urbea aceea. Ma fac dungi ca pe un vot impaturit. Si eu ce fac, striga omul, eu cu cine votez? Exasperat de insistenta, m-am apropiat de el si i-am soptit la ureche: - Voteaza, dom'le, cu primarul Parisului! - Serios? - Serios! Pe cuvintul meu ca e un sfat bun! Si mosulica m-a privit lung, m-a batut pe spate si a zis si el, tot la ureche: -Al naibii, da' smecher mai esti! Acum am inteles! P.S. Conform sondajului Metro Media Transilvania, in cursa pentru Cotroceni conduce Ion Iliescu cu peste 40%, exact ca si Dinamo Bucuresti in partida cu Foresta Falticeni. _________________________________________________________________ 