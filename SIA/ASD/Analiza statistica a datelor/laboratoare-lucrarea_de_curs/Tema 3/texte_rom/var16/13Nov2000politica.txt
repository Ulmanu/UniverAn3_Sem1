
candidati in urmarire generala In fata telespectatorilor din diaspora, Petre Roman a fost "number one" Din pacate, prima confruntare televizata "cu nerv" intre principalii prezidentiabili a beneficiat de o audienta redusa, dat fiind faptul ca a fost organizata la TVR International. Putinii telespectatori din tara care receptioneaza acest canal si care n-au avut altceva mai bun de facut simbata seara au putut vedea un talkshow dinamic, cu sare si piper, si care, in ciuda spiritelor care s-au mai aprins citeodata, a ramas in limite civilizate. Culmea, acest lucru s-a produs gratie prestatiei slabe a echipei de "anchetatori". Corina Dragotescu s-a dovedit o persoana cu prea mult bun simt pentru a putea sa se impuna in fata a sase "masculi feroce", hotariti sa exploateze, in beneficiul propriu, fiecare secunda de emisie. Iar dintre cei doi jurnalisti prezenti in studio unul a avut o prezenta stearsa, ca sa nu spunem mai mult, iar celalalt a incercat doar sa se bage singur in seama, evident fara nici o sansa de reusita. In aceste conditii, candidatii s-au desfasurat in voie, "meciul" desfasurindu-se efectiv "pe contre". In urma unei evaluari riguroase, facuta dupa sase criterii - charisma, discurs, pertinenta raspunsurilor, agresivitate, fair-play si spontaneitate -, confruntarea a fost detasata clar de Petre Roman, candidatul Partidului Democrat. In cele ce urmeaza vom incerca sa va oferim o sumara descriere a prestatiilor celor sase combatanti. Petre Roman a punctat decisiv la capitolele spontaneitate, charisma si discurs. Liderul PD a venit cu lectia bine invatata si nu a scapat nici o ocazie sa-si taxeze adversarii atunci cind "scapau" pe linga subiect. Mugur Isarescu a avut o prestatie constant buna, singurul sau punct slab fiind agresivitatea. Dintr-un exces inexplicabil de fair-play, premierul nu a ripostat convingator la croseurile pe care i le-a administrat cu generozitate colegul sau de guvern. Theodor Stolojan a avut un discurs bun, in nota sa obisnuita, dar mai are mult de lucrat la capitolul imagine si agresivitate. Corneliu Vadim Tudor a avut cel mai agresiv discurs, din pacate nu si coerent in aceeasi masura. Despre fair-play nu are rost sa vorbim. Totusi, presedintele PRM, a carui charisma nu poate fi pusa in discutie, a fost cea mai vie prezenta din studio, ignorindu-i complet pe ziaristi si pe moderatoarea emisiunii. Teodor Melescanu nu a iesit cu nimic in evidenta, marginindu-se sa dea raspunsuri "STAS" la toate intrebarile, ceea ce dovedeste ca a invatat pe dinafara programul electoral al ApR. Ion Iliescu, de la inaltimea procentelor din sondaje, nu s-a ostenit nici macar sa se enerveze cind a fost atacat. A tratat la modul cel mai superficial dezbaterea, constient fiind ca voturile romanilor din diaspora nu au o pondere semnificativa. RADU PREDA Dezamagiri prezidentiale pe final de mandat Emil Constantinescu: "Parca nimeni nu gindeste" Presedintele Emil Constantinescu ii acuza pe ministri ca nu respecta legea si o ocolesc. "Exista o mentalitate ca legea nu trebuie respectata, ci ocolita, care a patruns pina la ministri", a afirmat seful statului simbata, fara sa-i nominalizeze pe cei vizati. Mai mult decit atit, Constantinescu a declarat ca problemele Romaniei sint nerespectarea legilor si nerespectarea mecanismului justitiei si nu economia, saracia si profitul, care sint "teme false si de succes electoral". Declaratiile au fost facute simbata, in discursul rostit cu ocazia aniversarii a 10 ani de la infiintarea Asociatiei Solidaritatea Universitara. Conform Mediafax, criticile lui Emil Constantinescu nu s-au oprit doar la nivelul executivului si al oamenilor politici. Seful statului a acuzat societatea civila, din care considera ca provine, ca nu l-a "aparat" si nu l-a sprijinit. Desi a precizat ca nu va putea niciodata sa le ceara celor care-l sustin "sa aiba comportamentul celor de la PDSR" si sa spuna ca "liderul lor este cel mai frumos si cel mai destept", Emil Constantinescu a lasat sa se intrevada o oarecare parere de rau ca nu a avut parte de reactii similare din partea celor care-l sustin. Recunoscind ca este "dezamagit de cei apropiati", Emil Constantinescu a declarat ca cel mai grav lucru pe care l-a constatat in cei patru ani de presedintie a fost "usurinta cu care au fost preluate toate temele de manipulare induse de aparatul de sorginte securista". "Parca nimeni nu gindeste. Oameni cu 12 clase care sint analisti politici, nulitati in domeniile lor, lanseaza o tema si toti intelectualii de marca o preiau". Printre temele cu pricina, presedintele a mentionat neincrederea in existenta celor 15 mii de specialisti si "prostia cu algoritmul", deoarece un guvern nu avea cum sa functioneze fara un algoritm, iar cei 15 mii de specialisti "chiar au existat". TEODORA GEORGESCU Demascat ca s-a aflat in atentia subunitatii "anti-KGB" a Securitatii, Radu Timofte cere 5 miliarde de la George Serban Senatorul PDSR Radu Timofte il da astazi in judecata pe deputatul liberal George Serban pentru calomnie. Timofte ii va cere daune morale in valoare de cinci miliarde de lei si plata cheltuielilor de judecata si a onorariilor avocatilor. El a promis ca va dona cele cinci miliarde de lei, sub forma de calculatoare, liceelor din Roman, oras al carui "bun renume" a fost atins. Senatorul PDSR califica in plingerea penala drept "neadevarate" si "aberante" afirmatiile facute de George Serban la sfirsitul lunii trecute, conform carora Radu Timofte ar fi fost inainte de 1989 in atentia unei subunitati de contraspionaj a Securitatii din cauza relatiilor "extrem de apropiate" cu trei persoane din orasul Roman, aflate de asemenea sub ancheta subunitatii. "Persoanele, despre care se sustine ca au fost agenti KGB sau in atentia serviciilor de spionaj romanesc, sau nu au existat niciodata, sau nu m-au cunoscut niciodata si nu au avut asemenea activitati", afirma Timofte, citat de Mediafax. "Este vorba de documente oficiale" Deputatul PNL George Serban s-a declarat surprins de decizia lui Radu Timofte. "Nimeni nu l-a calomniat pe domnul Timofte", a declarat Serban, precizind ca "este vorba despre documente oficiale care arata ca senatorul PDSR era in atentia unei subunitati de contraspionaj pentru legaturi cu persoane banuite ca ar fi colaborat cu KGB". Serban considera ca singura institutie "competenta" pentru a verifica informatiile este Comisia parlamentara de control a activitatii SRI. LUCIAN PURCAREANU Mugur Isarescu se adreseaza tinerilor: "Am curajul sa ma bazez pe voi!" Problemele tineretului reprezinta o prioritate in programul lui Mugur Isarescu, candidat independent la presedintie. In acest sens, actualul premier transmite un mesaj clar: "Voi, tinerii, reprezentati o forta. Noi, oamenii politici, trebuie sa trecem peste prejudecati si sa avem curajul sa ne bazam mai mult pe voi. Eu am acest curaj". Afirmatiile sale sint sustinute si de masurile anterioare pe care le-a luat in favoarea tinerilor: "Ca guvernator al Bancii Nationale am angajat tineri. O parte din ei sint astazi in posturi-cheie". Si in continuare, Mugur Isarescu se angajeaza sa-si mentina aceeasi pozitie fata de tineri, in cazul in care va ajunge in fruntea tarii: "Ca presedinte, voi fi la fel de atent fata de voi. Va voi asculta problemele si ma voi implica in rezolvarea lor. Stiu ca sinteti preocupati de viitorul vostru. Trebuie sa aveti incredere ca economia va creste si climatul de afaceri se va imbunatati. Sansele voastre de a obtine locuri de munca bine platite se vor amplifica pe masura cresterii investitiilor. Stiu ca visul fiecarui tinar este sa aiba o casa, o masina si un loc de munca. Eu vreau sa contribui la realizarea acestui vis. Nu va pot promite astazi o casa sau o masina. Dar, ca presedinte, pot contribui la crearea sanselor pentru a le dobindi singuri. Voi avea grija ca politicile economice sa ramina coerente, astfel incit voi, tinerii, sa gasiti mai usor locuri de munca. Acestea nu sint simple vorbe. Aveti exemplele unor proiecte de investitii recent finalizate, Continental si Selectron la Timisoara, Washington Corporation in Ploiesti, sau Grupul Fratti in Sebes, Alba, care au angajat sute de tineri". Mugur Isarescu nu se opune plecarii tinerilor in strainatate, cu o conditie: "Este normal ca multi dintre voi sa-si doreasca sa mearga in strainatate. Eu nu pot sa va cer sa nu faceti acest lucru. Dimpotriva, va spun: mergeti in strainatate, acumulati noi cunostinte peste cele invatate aici, prindeti spiritul afacerilor in economiile dezvoltate. Imi doresc insa sa va intoarceti cu aceste cunostinte, cu spiritul pe care il prindeti acolo si sa le aplicati si sa le raspinditi in societatea romaneasca". Oferta electorala a candidatului Mugur Isarescu cuprinde trei proiecte care vizeaza in mod direct "crearea unor conditii de viata mai bune pentru tineri": "Inteligenta romaneasca pentru Romania, Noua economie si Romania si Satul, cu nimic mai prejos ca orasul". Mugur Isarescu conteaza pe tineri in evolutia societatii romanesti: "Lucrurile se vor schimba in bine in Romania. Voi le veti schimba. In orice caz, sa stiti ca eu contez foarte mult pe voi in efortul de a construi conditii de viata mai bune in Romania". MIHAELA CONSTANTINESCU Ministrului transporturilor i s-a furat poseta din cortul PD Anca Boagiu, ministrul transporturilor, a fost pradata de hoti chiar in cortul de campanie al Partidului Democrat amplasat in fata Facultatii de Arhitectura din Bucuresti. In timp ce discuta cu un alegator pe trotuar, acesta a avertizat-o aratind cu degetul un copil fugind: "Ia vedeti ca pustiul ala v-a furat o geanta din cort!". Era geanta Ancai Boagiu, care a ramas perplexa, fara sa poata avea vreo reactie. Un copil de sapte-opt ani alerga prin multime de-i scaparau calciiele. Imediat a fost urmarit si prins de doi tineri ai PD, plus alti doi trecatori, care reclamau ca le fusese furat casetofonul din masina parcata in apropiere. Anca Boagiu avea in poseta, pe linga bani si acte, cheile de la masina, de la casa si telefonul mobil special pentru legatura ministrului transporturilor cu regionalele CFR in caz de urgenta. Copiii au fost "supravegheati" pina la venirea politiei de cei a caror masina fusese pradata. NARCISA IORGA BREF Isarescu a jucat la o nunta de tatari Mugur Isarescu a participat vineri seara, in comuna Castelu, la nunta a doi tineri tatari: Suleyman Gyulfer (in traducere, "Trandafir frumos") si Suleyman Erol. Isarescu i-a daruit miresei o bratara de aur, pe un prosop - in acest fel el respectind traditia musulmana care spune ca darul trebuie dat pe un prosop pentru ca sa aduca belsug. El fost imbiat apoi cu baclavale si sarmale, si a gustat din sapte feluri de mincare traditionale tatarasti. La petrecerea de la caminul cultural din comuna, invitatul de onoare a dansat pe melodii populare turcesti alaturi de nuntasi. (C.O.) "Guvernatorul" tiganilor, incarcerat la Sibiu in timp ce pregatea mitingul electoral al PDSR Ilie Mihai (53 de ani), autointitulat "guvernator al tiganilor de pretutindeni", a fost incarcerat, vineri, la Sibiu, in timp ce pregatea mitingul electoral al PDSR, de vineri si simbata. Pe numele lui Ilie Mihai fusese emis, inca din 22 august 2000, un mandat de executare a pedepsei, acesta fiind condamnat la trei ani si jumatate de inchisoare pentru faptul ca, in 1997, pusese in circulatie bancnote false. Politistii l-au luat ca din oala pe inculpat si l-au introdus in arestul IPJ Sibiu, in timp ce individul impartea localnicilor, in Parcul "Astra", fluturasi care anuntau desfasurarea unui grandios spectacol sub genericul "Un pupic si un vot mic". (I.G.) "Ciocnire" cu amabilitati intre premier si Viorel Pana La Constanta s-a produs o jonctiune electorala mai ceva ca intre o statie orbitala si un satelit, cind staff-ul de campanie al lui Mugur Isarescu s-a "ciocnit" cu cel al democratului Viorel Pana. E drept ca primul candideaza la presedintie si cel din urma doar pentru Senat, dar tot campanie se cheama si cei doi tot din parti diferite ale spectrului politic vin. Intilnirea s-a produs la sfirsitul saptaminii trecute la Bursa Maritima si de Marfuri din Constanta, al carei presedinte este insusi Viorel Pana. unde s-a lansat sistemul de tranzactionare si clearing electronic. Cei doi au comunicat fara nici un fel de probleme, ba mai mult, primul-ministru a recunoscut ca si-a schimbat pozitia critica (exprimata in urma cu citeva zile) fata de Bursa de Valori, a carei conducere este asigurata tot de Viorel Pana. (N.I.) Nastase face programul viitorului parlament PDSR va cere convocarea unei sesiuni parlamentare extraordinare in luna ianuarie a anului viitor. Prim-vicepresedintele PDSR, Adrian Nastase, a declarat simbata, la Rimnicu-Vilcea, ca sesiunea este necesara pentru evitarea unei pauze in legislatie, noul guvern urmind sa fie format in decembrie-ianuarie. Nastase a spus ca pauza in activitatea legislativa coincide cu inceputul activitatii noului guvern, drept pentru care "trebuie sa ii invitam pe colegii nostri sa lucreze inca de la inceput pentru ca parlamentul sa nu mai fie un ghiseu de copiat acte", a declarat Adrian Nastase. (L.P.) candidati in urmarire generala Pentru o cit mai buna informare a cititorilor sai, "Evenimentul zilei" a inaugurat, sub genericul "Candidati in urmarire generala", un ciclu de interviuri cu primii sase clasati dintre candidatii pentru functia de presedinte al Romaniei. Demersul nostru este pur jurnalistic, orice conotatii publicitare fiind excluse din start. Protagonistul rubricii noastre de astazi este candidatul Uniunii Democrate Maghiare din Romania, senatorul György Frunda. Un "negru" in cursa pentru "biroul oval" de la Cotroceni György Frunda: "Jo roman allampolgar vagyok!" *) Alegerea lui György Frunda in functia de presedinte al Romaniei ar echivala, pastrind proportiile, cu instalarea la Casa Alba a unui presedinte negru. Comparatia sta in picioare cel putin in ceea ce priveste bariera psihologica a mentalitatii electoratului din cele doua tari. Diferentele apar cind incercam sa evaluam consecintele pe plan extern. Socul mediatic ar fi, din nou pastrind proportiile, acelasi. Cu diferenta ca Romania ar avea mult mai multe avantaje de pe urma acestei lovituri de teatru. Perceptia pozitiva in legatura cu democratia romaneasca generata de cooptarea UDMR la guvernare in acesti patru ani ar fi mult amplificata. De ce l-ar vota insa romanii pe Frunda? In primul rind, pentru ca este croit parca pentru inalte demnitati. Are un discurs coerent, poate cel mai coerent, constructiv, poate cel mai constructiv, european, cu siguranta cel mai european, sau, in orice caz, cel mai in cunostinta de cauza in ce priveste structurile europene. De ce nu-l vor vota romanii pe Frunda? Cel mai bine ne explica domnia sa in interviul pe care ni l-a acordat in exclusivitate. Domnule Frunda, in oferta dumneavoastra electorala scrie: "Cu acest program comun vrea UDMR sa serveasca comunitatea maghiara din Romania". Presedintele este insa al tuturor romanilor. Aveti pentru ceilalti cetateni un alt program? Nu. In urma cu patru ani au fost doua programe: unul al UDMR si unul al meu. De data aceasta, dat fiind faptul ca scopurile sint identice, avem un program comun pentru alegerile parlamentare si pentru alegerea presedintelui Romaniei. Programul meu are insa niste nuante, niste deosebiri. Acestea nu apar intr-un program separat, ci apar in expunerea mea, pe care o fac tot timpul. Programul meu se intituleaza "Siguranta cetateanului", ceea ce inglobeaza cele mai importante scopuri, si este divizat apoi pe domeniile principale. "Siguranta cetateanului" se refera la toti cetatenii Romaniei. Tot aici va intrebati "Ce Transilvanie vrem?", si citeva paragrafe mai jos afirmati ca "exista sanse sa realizam, cu sprijinul Uniunii Europene, schimbari spectaculoase in ce priveste viata economica si culturala a regiunilor noastre". Celelalte regiuni pe seama cui le lasati? Noi punem trei probleme: ce fel de maghiarime vrem in Romania, ce fel de Transilvanie vrem si ce fel de Romanie vrem? Vedeti ca pornim de la segmentul ingust pe care il reprezentam pina la intreaga tara. Un punct important al programului nostru este dezvoltarea si cooperarea regionala. Noi consideram ca Transilvania are potentialul economic, mintal si de valori sociale pentru a fi locomotiva integrarii europene a Romaniei. Consideram ca o poate face cel mai bine si consideram ca politica de pina acum, nu numai a ultimilor zece ani, a fost in defavoarea Transilvaniei. Intotdeauna s-a luat de la Transilvania si s-a plasat in celelalte regiuni istorice ale Romaniei. De exemplu, toata Transilvania, inclusiv Banatul si Maramuresul, de la granita de Vest pina la Carpati, are un buget egal cu al Bucurestiului. V-ati plins ca presa nu a mediatizat suficient initiativele pe care le-ati avut in beneficiul tuturor romanilor. Puteti sa ne enumerati citeva? Noi urmarim cu aceeasi consecventa si binele tarii, deci problemele generale, si oferim o alternativa, dar si inlaturarea discriminarilor care mai exista fata de comunitatea maghiara si fata de alte minoritati. Noi am redactat, de exemplu, Legea parcurilor industriale si am avut un rol activ si in finalizarea acesteia in parlament. De asemenea, in modificarea Legii fondului funciar, colegii mei de la Camera s-au numarat printre initiatori si au avut un rol deosebit. De asemenea, am definitivat un proiect de lege privind infiintarea unui minister al intreprinderilor mici si mijlocii, atunci cind a fost reorganizat guvernul dupa demiterea premierului Radu Vasile. Din pacate, partenerii nostri de coalitie nu au fost de acord cu infiintarea acestui minister. Fara sa fiu exhaustiv, cred ca asta dovedeste ca noi am avut, avem si vom avea initiative pentru toti cetatenii Romaniei. Care considerati ca sint punctele forte ale programului economic al UDMR? Fara sa vreau sa fiu critic la adresa celorlalte partide politice, va rog sa observati ca programul nostru este cel mai punctual din punct de vedere al reformei economice in Romania. Daca faceti o paralela intre ceea ce propunem noi si Raportul Comisiei Europene, concluzia ar fi ca noi parca am fi scris programul dupa ce am citit raportul Uniunii Europene. De fapt, noi am mers in intimpinarea criticilor Uniunii Europene, si acest lucru dovedeste ca programul nostru este viabil. Cum apreciati evolutia relatiilor dintre romani si maghiarii din Romania in ultimii patru ani, comparativ cu perioada anterioara? In privinta relatiei dintre majoritatea romana si comunitatea maghiara, cred ca in ultimii patru ani a inceput un proces de eliminare a discriminarilor fata de minoritatea maghiara, in invatamint, in administratia publica, chiar si in restituirea citorva imobile catre bisericile noastre traditionale, ceea ce este un lucru foarte bun. Si mentalitatea s-a schimbat fata de unguri. Cel mai bun argument este campania electorala din 2000. Daca in 1996 regula era atacul la adresa ungurilor, a UDMR si a mea, iar exceptia era neutralitatea, de data aceasta regula este neutralitatea, si exceptia este reprezentata de atacuri. Mai mult, exista chiar unele momente de simpatie. Acest lucru este pentru noi, cred eu, cel mai mare cistig. Acest proces inca nu este finalizat. Rezolvarea problemei maghiarilor din Romania nu este un model asa cum le place unora sa spuna. Noi vrem sa fie un model, si facem mult pentru acest lucru, dar cred ca acesta se va intimpla cind se va reinfiinta universitatea maghiara de stat, cind vom avea dreptul folosirii limbii materne in toate domeniile vietii publice, asa cum prevad documentele internationale, si cind cele 1.500 de imobile ale bisericilor traditionale maghiare vor fi restituite. S-a implicat UDMR in vreun fel in diferendul cu Ungaria care a avut drept rezultat blocarea, timp de citeva zile, a camioanelor in Vama Bors? Da, a fost o asemenea blocada a camioanelor. Acesta este un exemplu care arata ca relatiile pot fi mai bune intre Romania si Ungaria. Nu, din pacate nu ne-am implicat pentru ca nu ne-a cerut nimeni acest lucru. Cu toate ca noi, inca de la semnarea Tratatului romano-maghiar, am repetat de mai multe ori ca vrem sa fim parte a dialogului dintre Romania si Ungaria, un pod de legatura intre Bucuresti si Budapesta. Pe de alta parte, in problemele care ne privesc pe noi nu vrem sa se hotarasca peste capul nostru. Nu am fost parteneri nici la incheierea Tratatului bilateral si nici ulterior, cu toate ca eu cred ca am putea avea un rol pozitiv foarte important in aceste scurtcircuite, cum e blocada camioanelor de la Nadlac, problema otravirii Tisei etc. In toate aceste probleme cred ca trebuie sa avem un rol, mai ales unul preventiv. Desi un contracandidat al dv se lupta "pe viata si pe moarte" pentru ca romanii sa poata calatori in Occident fara vize, sloganul dv suna exact asa: "Viitorul fara viza". Nu v-ati gindit ca veti putea fi acuzat ca n-ati fi avut dreptul sa utilizati aceasta lozinca? In primul rind, as face o precizare. Traducerea din maghiara este o traducere libera, iar traducerea exacta ar fi "fara vize in Europa". Asa suna lozinca mea in limba maghiara. Si eu cred ca am dreptul moral la acest slogan pentru ca, in urma cu aproape un an, la inceputul lui decembrie 1999, am redactat la Consiliul Europei un proiect de recomandare pentru a sterge Romania de pe lista neagra a vizelor. Mai mult decit atit, am facut lobby la mai multi parlamentari europeni care au semnat aceasta recomandare, incepind cu secretarul general al Consiliului Europei, Walter Schwimmer, raportorul pentru Romania, Gunar Johanson, Van der Linden, presedintele Partidului Popular European, deci personalitati marcante. Ca un gest de prietenie si de sustinere, acest proiect a fost semnat si de catre presedintele delegatiei Ungariei. Urmare a demersului meu, dar si a demersului Ministerului Afacerilor Externe, condus de domnul Petre Roman, si a demersului guvernului in intregul sau, Parlamentul UE a luat in iulie 2000 decizia politica de stergere a Romaniei de pe aceasta lista neagra si a facut publice criteriile despre care vorbeam. Ati afirmat ca, dintre toti candidatii, sinteti cel mai potrivit pentru a garanta integrarea Romaniei in Uniunea Europeana. Pe ce va bazati? Nu m-am exprimat chiar asa. Am spus ca acesta este un atu al meu, posibilitatea accelerarii integrarii. Asta se leaga de ce v-am spus adineauri. Din 1993, din ianuarie, sint membru al delegatiei Romaniei la Consiliul Europei si, treapta cu treapta, am urcat in ierarhia parlamentara, ajungind sa fiu vicepresedintele Comisiei juridice si, fara falsa modestie, sint recunoscut pentru activitatea mea. Mi s-au incredintat rapoarte deosebit de grele, rapoarte privind serviciile secrete interne sau problema acreditarii Federatiei Ruse. Am fost propus din partea Partidului Popular European si a Comisiei juridice, ceea ce dovedeste ca am o sustinere foarte stabila in cadrul Consiliului Europei. Eu sint in relatii foarte bune cu ei si ei au incredere in ceea ce spun. De exemplu, eu am fost cel care a oprit monitorizarea Romaniei in iulie 2000, la sedinta Comisiei juridice, cind doi colegi au cerut reintroducerea monitorizarii tarii noastre pentru ca nu au fost abrogate articolele care incriminau homosexualitatea. Le-am spus ca peste citeva luni vom avea alegeri si le-am cerut sa nu voteze monitorizarea Romaniei, sa aminam acest lucru pina dupa alegerile din Romania, pentru ca eu ma oblig in sesiunea urmatoare sa introduc un proiect de abrogare a pedepsirii homosexualitatii. Ca urmare a interventiei mele, fara vot, s-a aminat pina dupa alegeri reintroducerea monitorizarii. V-as ruga, domnule Frunda, sa comentati sansele pe care le aveti la aceste alegeri, pornind de la o expresie din ce in ce mai des auzita in legatura cu dv: "E bun, domnule, de presedinte, dar pacat ca e ungur!". Eu sint perfect constient ca sansele mele de a deveni presedintele Romaniei sint pur teoretice. Dar tot asa, si dv si cititorii dv stiti ca scopul unui candidat la presedintie nu este doar acela de a ajunge presedinte. Sint scopuri complementare, de aceeasi importanta, pentru candidatul respectiv. Dar, in acelasi timp, nu e exclus ca sa ajung in turul doi. Vedeti, aceste sondaje de opinie sint foarte contradictorii. Winston Churchill spunea, la inceputul anilor '50, cind era prim-ministru si toate sondajele erau impotriva lui: "Eu n-am incredere decit in sondajele pe care le platesc eu". E clar ca sondajele se fac pe gustul celui care le plateste. E posibil ca patru candidati - Isarescu, Stolojan, Tudor si cu mine - sa fim undeva in jur de zece la suta. Teoretic, acest lucru e posibil. Si tot asa, teoretic, este posibil ca eu sa am 0,1 la suta in plus si sa ajung in turul doi. Daca ajung in turul doi, atunci am incredere in intelepciunea poporului roman de a alege raul cel mai mic. Iar cu "Ce pacat ca Frunda e ungur!", acest slogan l-am auzit in '96. Pe urma am auzit o versiune mai prietenoasa: "Ce pacat ca Frunda nu e roman!", iar acum am auzit "Ce pacat ca mentalitatea romanilor nu permite sa avem un presedinte al Romaniei de cetatenie romana, dar de alta nationalitate". Exista posibilitatea ca, in cazul in care nu veti ajunge in turul al doilea, sa recomandati celor care v-au votat sa-l sustina pe Ion Iliescu? Nu stiu. Si acesta este raspunsul corect. Din acest punct de vedere, noi, cei de la UDMR, sintem de educatie nemteasca. Tinem foarte mult la regulile jocului si le respectam. Intre cele doua tururi, conducerea UDMR va hotari cui vom da voturile in turul doi. Aceasta se va face nu pe baza de simpatie, ci pe baza de program, de conduita a candidatului respectiv in campania electorala, de cum s-a raportat la problema maghiara, la problemele economice, de integrare europeana, sociale, de siguranta publica, justitie s.a.m.d. In functie de compatibilitatea programelor, vom hotari cui vom da voturile in turul doi. Presupunind ca veti fi ales presedinte al Romaniei, vor exista indicatoare bilingve la Cotroceni? Veti milita pentru folosirea limbii maghiare in cadrul institutiei prezidentiale? Aceasta este o gluma! Bineinteles ca nu. Aceste inscriptii bilingve trebuie folosite doar acolo unde traieste si comunitatea maghiara. Indiferent de ce origine va fi presedintele Romaniei, ca voi fi eu, ca va fi altul, el are obligatia cetateneasca si morala ca de Anul Nou, de Pasti, sa spuna citeva cuvinte si in limba maghiara pentru ca si ungurii din Romania il au ca presedinte pe cel care locuieste la Cotroceni. N-o sa uit niciodata ca la Strasbourg a venit odata presedintele Finlandei, care si-a sustinut discursul in limba engleza, dar a spus citeva fraze si in limba finlandeza, dar si in suedeza. Si asta pentru ca exista o comunitate suedeza in Finlanda, putin mai mica proportional decit cea maghiara din Romania. Am avut onoarea sa fiu invitat la dejunul oferit de presedinte si l-am intrebat de ce a vorbit si in suedeza. Si mi-a raspuns: "Cum as putea sa fiu presedintele suedezilor din Finlanda daca nu as cunoaste si limba lor?" Va considerati un bun roman, domnule Frunda? Da, ma consider un bun cetatean roman. Nu exista o contradictie intre a fi un bun ungur si a fi un bun cetatean roman. Si as completa cu ceea ce a spus un predecesor al meu in Parlamentul Romaniei. Fostul primar al Tirgu-Muresului ii spunea, in 1928, de la tribuna parlamentului din Dealul Mitropoliei, generalului Averescu: "Domnule general, aveti incredere in noi, in ungurii din Romania, pentru ca cei care isi cistiga drepturile si se simt egali cu romanii intotdeauna vor fi loiali tarii in care traiesc". *) "Sint un bun cetatean roman!" Interviu realizat de RADU PREDA 