 155 de turisti au pierit asfixiati intr-un tunel din Alpii austrieci, in incendiul care a mistuit un "metrou montan" Trenuletul groazei Un numar de 155 de persoane si-au pierdut viata simbata dupa ce un tren funicular a luat foc intr-un tunel din Alpii austrieci, chiar in momentul deschiderii sezonului turistic de iarna, marcind cea mai mare catastrofa petrecuta in regiune. 12 turisti, dintre care opt de nationalitate germana, au supravietuit reusind sa iasa pe o fereastra a trenului funicular care-i transporta din statiunea montana spre ghetarul de pe virful Muntelui Kitzsteinhorn, situat la 100 de kilometri distanta de Salzburg. Vehiculul, cu capacitatea maxima de 180 de locuri, era ocupat de 165 de pasageri, majoritatea victimelor fiind adolescenti, care decisesera dis-de-dimineata sa ajunga pe munte pentru a cobori cu snow-board-urile, potrivit guvernatorului provinciei Salzburg, Franz Schausberger. Moartea a urcat tunelul mai repede decit supravietuitorii In urma incendiului devastator, din tren n-a mai ramas decit scheletul metalic. Potrivit primelor estimari, incendiul a izbucnit in partea din spate a trenului, la putin timp dupa ce vehicului si-a inceput ascensiunea in tunel pe o panta cu inclinatia de 45 de grade, iar focul s-a extins cu repeziciune in restul vagonului. Supravietuitorii au reusit sa scape dupa ce au spart geamurile si s-au indepartat rapid de trenul in flacari, coborind spre statiune. Restul pasagerilor au fost arsi de vii sau au murit intoxicati cu fum, fugind in directie gresita. Prin efectul de horn, vintul din interiorul tunelului a intetit flacarile si a directionat coloana de fum spre partea superioara a tunelului, care i-a prins din urma pe cei mai multi dintre pasagerii care au incercat sa se salveze urcind scarile aflate in interiorul trenului. Batalie pentru supravietuire in trenul incendiat Unul dintre supravietuitori a zugravit ieri scenele de cosmar petrecute in momentul in care fumul a cuprins brusc interiorul vagonului. "Oamenii urlau de teama ca vor muri arsi de vii si incercau disperati sa deschida usile sau sa sparga ferestrele ca sa scape", povestea martorul infernului din tunel. Acesta a reusit sa se salveze in ultimul moment, dupa ce s-a batut ca sa-si faca loc sa sara printr-un geam spart. Fumul gros iesit cu forta din tunel a provocat moartea prin asfixiere a trei persoane care nu se aflau in funicular, ci la capatul superior al tunelului, in statiunea montana. Acestia au fost surprinsi de valul gros de fum, pierzindu-si cunostinta si pierind sufocati chiar la iesirea din tunel. Alte noua persoane aflate in acelasi loc au reusit sa scape cu viata, suferind intoxicatii cu fum. Conductorul unui tren funicular care cobora spre statiune si a trecut pe linga trenul in flacari a murit asfixiat din cauza fumului care a invadat tunelul. Din fericire, in cel de-al doilea funicular nu se aflau pasageri. Recuperarea cadavrelor, o operatiune dificila O echipa de specialisti austrieci a urcat ieri pentru a incepe operatiunile de recuperare a cadavrelor din trenul calcinat, blocat la o altitudine de 600 de metri in interiorul tunelului. Ei au fost nevoiti pentru inceput sa verifice daca focul nu a afectat cablurile care tracteaza funicularul pentru ca nu cumva scheletul metalic calcinat si cadavrele turistilor sa se prabuseasca la intrarea in tunel, facind noi victime. Prezentat in Austria drept "primul metrou montan din lume", funicularul din statiunea Kaprun a fost dat in folosinta in martie 1974, la doi ani dupa inceperea lucrarilor de forare a tunelului. In directia ghetarului, trenul strabate un pod de 600 de metri, iar apoi o galerie sapata in munte pe o distanta de 3.300 de metri. In total, trenul funicular efectueaza o ascensiune de 1.500 de metri, cu o viteza de 36 de kilometri pe ora. Zeci de medici legisti au luat ieri cu asalt statiunea Kaprun pentru a ajuta la identificarea cadavrelor care urmeaza a fi scoase la suprafata. Autoritatile germane au trimis simbata zece elicoptere la locul accidentului si trei echipe de medici pentru a oferi ajutor echipelor de salvare austriece. Pina in prezent nu s-a intocmit decit o lista partiala cu persoanele aflate in tren, insa schiorii care au coborit ieri de pe ghetar au fost chemati sa se inregistreze la primarie pentru a domoli ingrijorarea rudelor. Se pare ca majoritatea persoanelor aflate in funicular erau cetateni austrieci, urmati de un numar neprecizat de cetateni germani, britanici si americani. Potrivit unui bilant partial, printre victime figureaza 42 de turisti germani, 17 japonezi si opt americani, intre care trei militari. Potrivit autoritatilor locale, ghetarul era frecventat in mod deosebit simbata din cauza unei demonstratii internationale de snow-board, la eveniment fiind asteptati sa participe peste 1.500 de tineri. Lacrimi si deznadejde la Kaprun Statiunea indoliata Kaprun a fost asaltata in noaptea de simbata spre duminica de rudele si prietenii celor peste 150 de victime ale cutremuratoarei catastrofe. La Kaprun, doliul a inceput intr-o deplina tacere, trecatorii vorbind in soapta pe strazil. La ferestrele caselor, in fata magazinelor de echipamente de schi si la intersectiile strazilor, localnicii au aprins luminari albe pentru sufletele celor morti, creind un tablou lugubru. Cladirea unei asociatii de tineret din Kaprun a fost transformata intr-o morga improvizata, iar o echipa alcatuita din 14 psihologi s-a deplasat in localitate pentru a oferi asistenta rudelor victimelor. Membrii Crucii Rosii au reusit cu multa greutate sa calmeze o femeie care era de fata in momentul in care fiica ei a urcat in tren. Cancelarul austriac Wolfgang Schuessel a decretat simbata doliu national pe o durata de doua zile in memoria celor 155 de victime care au pierit in tunel, iar drapelele austriece de pe toate cladirile publice au fost coborite in berna. Presedintele austriac Thomas Klestil a facut o scurta declaratie televizata in fata unei Austrii socate de eveniment, iar numerosi lideri din strainatate, printre care cancelarul german Gerhard Schroeder si Vladimir Putin, au trimis mesaje de simpatie si condoleante familiilor indoliate. LIVIA CIMPOERU Proces electoral ajuns la tribunal Americanii isi muta urnele in boxa Contestatiile formulate de democrati si republicani au trimis la bara alegerile din SUA Comisia electorala a comitatului Palm Beach din statul american Florida a stupefiat intreaga America, ordonind o masura exceptionala: renumararea manuala a voturilor la scara intregului district, in urma careia s-ar putea anunta victoria democratului Al Gore, transmit agentiile internationale de presa. Comisia a luat aceasta hotarire dupa ce numararea unui esantion de 4.600 de voturi, constituind unu la suta din totalul voturilor din districtul Palm Beach, a demonstrat ca 33 de buletine de vot in favoarea actualului vicepresedinte nu fusesera "acceptate" ca fiind valide de masinile de numarat, ca si alte 14, in favoarea republicanului George W. Bush. Unul dintre membrii Comisiei a explicat: "Rezultatul numaratorii manuale a unu la suta din voturi a permis descoperirea unui total de 33 de voturi si a unui cistig net de 19 voturi pentru un candidat. Admitind ca aceste voturi reprezinta unu la suta din sufragiile pe comitat si nu au fost luate in considerare de masini, aceasta ar putea insemna 1.900 de voturi la scara intregului comitat si ar afecta clar rezultatul alegerilor pe plan national". Tirguiala in comisia electorala Initial, intre cei trei membri ai Comisiei, un judecator si doi avocati, au existat diferente de opinie. Judecatorul, Charles Burton, s-a opus la inceput ideii ca voturile sa fie numarate manual. Avocatii s-au comportat cu el ca si cum ar fi fost in sala de tribunal, facind tot posibilul sa il convinga. Ei au adoptat o paleta intreaga de atitudini si mimici - au implorat, au fost apoi demni, au recurs la ironii sau au facut pe ofensatii si i-au aratat vot cu vot pentru a-i demonstra ca au dreptate. Renumararea ar putea dura saptamini intregi In urma numaratorii initiale, efectuate doar cu ajutorul masinilor, Bush avea 327 voturi avans fata de Gore. Cei trei membri ai comisiei au studiat meticulos fiecare buletin aflat in litigiu, hotarind care dintre buletinele respinse de masinile de numarat sint totusi valabile. Comisia trebuie sa se intruneasca in cursul zilei de azi pentru a pune in functiune structurile necesare acestei operatiuni de renumarare. Avind in vedere ca numararea celor 4.600 de voturi-esantion a durat o zi intreaga, este de asteptat ca verificarea tuturor celor 431.000 de buletine din Palm Beach sa dureze saptamini intregi. Justitia, chemata sa se pronunte asupra numaratorii manuale Echipa de campanie a lui George Bush a introdus insa recurs, cerind oprirea numaratorii manuale atit in Palm Beach, cit si in alte comitate - Miami-Dade, Volusia si Broward, recurs care urmeaza sa fie examinat in cursul zilei de azi de un judecator din Miami. Este vorba despre prima actiune in justitie pe care una din cele doua parti o intenteaza in cadrul alegerilor prezidentiale. In urma numararii buletinelor de vot in 65 din cele 67 de comitate ale Floridei, s-a stabilit ca Bush are un avans de 960 de voturi. Pe de alta parte, republicanii ameninta, la rindul lor, ca vor cere renumararea voturilor in cel putin doua state in care Gore a iesit invingator - Iowa si Wisconsin. Tabara lui Al Gore a cerut partii adverse sa renunte la actiunea in justitie, dar se pare ca cele doua tabele se afla intr-un punct mort: in timp ce republicanii aduc ca argument faptul ca numararea manuala intruduce in joc factorul uman, subiectiv, si clameaza ca doar masinile de numarat sint suficient de impartiale pentru a stabili verdictul urnelor, democratii amintesc ca insusi George W. Bush a semnat o lege in Texas care prevede ca alegerile al caror rezultat necesita o verificare suplimentara sa fie solutionate prin numararea manuala a voturilor. Lacunele procesului de votare ies la iveala Politia din Miami are in grija doua urne sigilate gasite la citeva zile dupa alegeri - una, linga Hotelul Sheraton, iar cea de-a doua, linga o biserica. Anuntul gasirii acestor urne abandonate a stirnit o intreaga serie de acuzatii ca, in cadrul scrutinului, in Florida, au fost comise numeroase ilegalitati. Exista nenumarate plingeri din partea activistilor pentru drepturile omului si avocatilor, care afirma ca la mii de negri li s-a interzis intrarea la vot pe intreg teritoriul Floridei. Alte plingeri se refera la faptul ca unii alegatori au fost intimidati, au primit buletine de vot deja marcate sau nu au fost lasati sa introduca in urne buletinul de vot. Altora li s-a spus ca nu figureaza pe listele de alegatori si, prin urmare, nu pot sa voteze, iar altii s-au deplasat la vot numai pentru a vedea ca scoala unde ar fi trebuit sa functioneze centrul de votare fusese demolata. Florida nu este singurul stat in care dureaza incertitudinea in privinta scrutinului prezidential. In New Mexico, in care Gore fusese declarat invingator cu un avans de 9.575 de voturi, rezultatele vor fi verificate din nou. In Oregon, rezultatele definitive nu vor fi cunoscute pina pe 7 decembrie, iar in New Hampshire este posibila o noua numaratoare din cauza diferentei extrem de mici intre cei doi candidati. Ne vedem la tribunal! Turnura imprevizibila si extraordinara luata de alegerile prezidentiale din Statele Unite pune in lumina pasiunea exagerata a americanilor pentru procese. La nici doi ani dupa punerea sub acuzare a presedintelui Clinton in urma scandalului Lewinsky, armate de avocati partizani politic lucreaza pina tirziu in noapte la gasirea de argumente juridice prin care s-ar putea decide cine, dintre Gore si Bush, va fi succesorul la Casa Alba. Dificil de imaginat ceva mai important, dar ideea ca destinul presedintiei americane ar putea din nou depinde de talentul avocatilor si judecatorilor provoaca ingrijorarea multor americani. "Climatul politic va fi inveninat daca pina si alegerile prezidentiale trebuie considerate ca simplu punct de plecare a unei batalii juridice", comenteaza "Times". Romanii aflati in Florida nu pricep ce se intimpla La Tallahassee, capitala statului Florida, toata lumea e in asteptare. Multimea de demonstranti si turisti prezenti in centrul orasului dadea impresia de atmosfera de carnaval. Printre oamenii de pe strada intrebati de echipele de televiziune ce parere au despre alegeri, s-a aflat si un roman, Adi Patrascu, aflat in vizita in Statele Unite, care s-a aventurat in multime in speranta ca il va lamuri in cele din urma cineva care este rolul Colegiului Electoral: "Aceasta este cea mai puternica tara din lume, dar daca intreb pe oricare aici, nimeni nu e in stare sa imi spuna cine e presedintele. Va vine sa credeti asa ceva?" ISABELLA ALEXANDRESCU Un nebun in chiloti de sport a deturnat doua avioane dintr-o data! Un avion de pasageri al companiei Daghestan Airlines, care facea legatura intre Moscova si Mahacikala, cu 48 de persoane la bord si zece membri ai echipajului, a fost deturnat in noaptea de simbata spre duminica de un pirat al aerului, relateaza AFP. Aparatul, un Tupolev-154, a fost deturnat in spatiul aerian rusesc, la scurta vreme dupa decolarea de la Moscova. Dupa o escala pentru realimentare in Azerbaidjan, la Baku, piratul aerului a cerut pilotului sa indrepte avionul catre Israel. Autoritatile azere au incercat sa angajeze negocieri cu teroristul, dar acesta a refuzat, ordonind pilotului rus sa se indrepte spre Israel. Inca de la intrarea in spatiul aerian israelian aparatul a fost escortat de doua avioane de vinatoare ale armatei iar, in final, a fost autorizat sa aterizeze la baza militara Uvada, din sudul Israelului. Dupa negocieri, piratul aerului s-a predat autoritatilor israeliene, a afimat ambasadorul Rusiei in aceasta tara, Mihail Bogdanov. "Teroristul este cetatean daghestanez si nu avea nici o arma, doar un pachet in care pretindea ca s-ar fi aflat o bomba", a mai adaugat el. "El a iesit din avion, imbracat in sort si tricou si pare bolnav psihic", a afirmat ambasadorul rus, adaugind ca "este un om foarte bizar". Ehud Barak, "deturnat" din drumul spre Washington Inca inainte de a permite aterizarea aparatului deturnat, au fost luate masuri de precautie, iar fortele de securitate au fost plasate in stare de alerta. "Armata a luat masuri pentru a face fata oricarei situatii", au anuntat autoritatile israeliene. Consilierul pentru probleme de securitate al premierului israelian, Danny Yatom, a declarat ca, in prima faza, s-a crezut ca piratul aerului care a deturnat avionul este de origine cecena. Premierul israelian Ehud Barak, aflat in drum spre Washington, a decis sa se intoarca din drum la aflarea vestii deturnarii avionului daghestanez, a declarat un responsabil israelian. Cind a decis sa intrerupa cursa, premierul israelian se afla in drum spre o baza militara britanica, unde urma sa faca o escala pentru a se intilni cu premierul britanic Tony Blair. Barak a fost informat apoi ca piratul aerului s-a predat, si a hotarit sa se intoarca din drum cu destinatia Londra, de unde va pleca spre Washington, unde urmeaza sa discute cu presedintele american Bill Clinton despre criza din Orientul Mijlociu. CAMELIA MUNTEAN Dacia, masina de lupta a palestinienilor Doi palestinieni au fost ucisi simbata in urma unui schimb de focuri lansat dupa ce incercasera o ambuscada asupra unei patrule a armatei israeliene, in apropierea unei colonii evreiesti din Fisia Gaza. Palestinienii au deschis focul asupra citorva militari care patrulau in jurul coloniei Kfar Drom, fiind ucisi la riposta soldatilor israelieni, din rindul carora au fost ranite doua persoane, dintre care una, Avner Shalom, in virsta de 28 de ani, a murit in spital. Cei doi palestinieni se aflau la bordul unui autoturism Dacia, de fabricatie romaneasca, inmatriculat in Teritoriile Palestiniene. Masina a fost aruncata in aer de catre militarii evrei, ca masura de precautie in caz ca la bordul acesteia s-ar fi aflat bombe. Inainte ca Dacia sa fie dinamitata, soldatii israelieni au indepartat cadavrele palestinienilor ucisi cu ajutorul unui robot telecomandat, folosit tot din temerea ca in autoturism ar fi existat dispozitive explozibile capcana. CONSTANTIN VLAD Ingropati in bloc Doua imobile din Liban s-au prabusit din senin, strivind sub ruine locatarii surprinsi in timpul somnului Mai mult de sase persoane au fost ucise si alte 28 ranite in urma prabusirii a doua blocuri de locuinte, in orasul libanez Naameh, situat in zona de sud a Beirutului. Cladirile s-au naruit ca niste castele din carti de joc, transmit agentiile internationale de presa. Locatarii blocurilor au auzit in noaptea de vineri spre simbata cum acestea incep sa scirtiie si sa geama din toate incheieturile si au iesit panicati in strada. Chemati la fata locului, lucratorii municipali au verificat structurile si i-au asigurat ca nu au absolut nici un motiv sa se teama. Unii dintre locatari, prudenti, au preferat sa nu se mai intoarca in apartamente, dar pe altii, la mai putin de doua ore, prabusirea blocurilor i-a luat prin surprindere, in somn. Echipele de interventie afirma ca sub darimaturi se mai afla prinsi locatari despre care nu se stie daca sint inca in viata. Pina simbata la prinz, acestea reusisera sa extraga de sub bucatile de beton un bebelus de o luna, avind probleme respiratorii, si o fetita de opt ani, ranita la picioare, care au fost dusi de urgenta la spital. Alte cinci persoane au mai fost detectate si li se administreaza oxigen printre gramezile de moloz care le acopera. Munca de cautare inainteaza extrem de incet deoarece echipele de interventie se tem ca vibratiile provocate de macarale si buldoreze ar putea duce la prabusirea si a altor cladiri. Ministrul de interne Elias al-Murr a afirmat ca a fost arestat constructorul celor doua blocuri in timp ce incerca sa paraseasca Libanul cu un vapor. Dupa parerea expertilor, cladirile cu cinci etaje ridicate in 1995 si destinate libanezilor cu venituri modeste, ambele cu cite 36 de apartamente, s-au prabusit din cauza conceptiei si constructiei defectuoase. ISABELLA ALEXANDRESCU 