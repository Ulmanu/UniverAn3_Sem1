 Alt spectacol de curvasarie politica ______________________________________________________________________ Numai un politician s-ar fi putut bucura de "evadarea" in bloc a grupului taranist. Va amintiti ca saptamina trecuta Alexandru Ciocalteu, Norica Nicolai si Sorin Dimitriu au parasit, ca la un semn, PNTCD. Iar Valeriu Stoica, in plina campanie de achizitii, si-a frecat palmele in fata camerelor de luat vederi. Va mai amintiti, desigur, momentele de deruta ale lui Radu Vasile. Putini stiu ca in primele clipe dupa ce a refuzat sa-si dea demisia din functia de prim-ministru, flecarul Radu Vasile, indragostit si el de putere, s-a gindit sa faca alt guvern. Printre cei care s-au oferit sa preia posturile parasite atunci de titulari se aflau si unii dintre cei care au trecut acum la liberali. Ba, daca facem un mic efort de memorie, ne mai amintim ca Sorin Dimitriu a fost la un pas de fi numit prim-ministru in locul lui Victor Ciorbea. Atunci Sorin Dimitriu era privit ca facind parte din viitorul PNTCD. Acum face parte doar din trecutul rusinos al partidului. E doar o amagire politica, o amintire urita. Peste noapte, si el, si Norica Nicolai, si Alexandru Ciocalteu si Radu Vasile au descoperit ca au alte simpatii politice. Ar fi inutil sa gasiti ca explicatie conflictul de idei. Nu e vorba despre asa ceva. In anii din urma am fi depistat si cele mai mici urme de asemenea "produse" intelectuale. Respectivii ar fi combatut tendinte ale partidului, ar fi polemizat neiertator cu conducerea PNTCD sau, strinsi in chingile ideologice, ar fi rabufnit. Modul nostru de a fi nu are nici o legatura cu prestatia partidului in care sintem. Ar fi invocat incompatibilitatea si s-ar fi retras prin demisii onorabile. Nici vorba! S-au cramponat de functii. Vrem, nu vrem, trebuie sa banuim ca obtinerea acestora a fost principala lor ratiune de a intra in politica. Ei n-au jucat pentru o idee sau pentru o echipa. S-au batut numai pentru un post. De altfel, unii au si declarat ca parasesc partidul, dar ramin in functie. Nu lasa linguroiul din mina pina nu primesc ordin de la noii stapini. Ce ne spune desprinderea acestui grup din PNTCD? Ca taranistii (fara a avea avantajul fesenistilor, care se cunosteau intre ei de la PCR, UTC, Sindicate, Securitate, Externe) s-au pricopsit cu tot felul de aventurieri, de infiltrati sau de pestisori marunti veniti si ei dupa hrana in apele tulburi ale anilor de inceput ai democratiei. Ca dificultatile prin care trece partidul vor mai duce la asemenea parasiri de corabie. Ca nu stiu sa negocieze cu cei care nu stau drepti in structurile de partid. Ca in 1996, ca si in 2000, pentru alegerile locale, au facut liste de mintuiala. Ca pretul platit pentru cistigul artificial de oameni veniti in partid dupa preluarea puterii este acum indoit sau chiar intreit. Sosirea unor taranisti nemultumiti n-are de ce sa-i bucure nici pe liberali. Cu adunaturi ca George Padure, Lucian Iliescu, de la Giurgiu, cu fosti taranisti disperati sa ramina la putere vor face un partid mai mare, dar in nici un caz mai puternic. Va fi doar un partid cirpit cu oameni slabi, avizi de putere. De indata ce PNL va da un prim semn de slabiciune, migratorii vor parasi si barca lui si vor rinji bucurosi de pe alta. Mustele si celelalte insecte zboara departe de indata ce lumina lampii care le-a atras incepe sa pilpiie. Concluzia cea mai neplacuta a ultimelor evadari din PNTCD nu e legata de o persoana sau de un partid. Ea se refera la intregul mecanism politic. Sistemul alegerilor pe liste se dovedeste inca o data falimentar. Parlamentul actual nu mai reflecta nici pe departe optiunile din 1996 ale electoratului. Pedisti de vaza sint acum la liberali, George Pruteanu (cea mai cunoscuta curva politica a actualei legislaturi) s-a inrolat in tabara adversarilor, Viorel Catarama i-a lasat pe liberali si a plecat in turism politic. Multi peuneristi de frunte striga azi lozinci la care ar fi raspuns cu urlete cu ani in urma. Are aceasta noua distributie politica legatura cu vointa electoratului? Sau avem de-a face cu o curvasarie politica pe care nimeni nu vrea s-o curme pentru ca reflecta mentalitatea celor mai multi parlamentari? De ce sa schimbam legea?, se intreaba ei. Miine, poimiine nu ne mai intelegem cu partidul! Si atunci din ce vom trai? Sa vina altul sa ocupe locul nostru, muncit din greu? Daca aceasta morala politica de doi lei va fi tolerata si in perioada urmatoare, viata politica romaneasca va ramine la fel de mizerabila cum a fost pina acum. Iar noi nu avem a ne face sperante. N-am avea de ce! _________________________________________________________________ 