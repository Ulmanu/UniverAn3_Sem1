 Daca Petre Roman nu se va fofila din nou, La PD se anunta azi un consiliu politic furtunos Petre Roman va avea astazi prilejul sa discute deschis cu vicepresedintii Partidului Democrat despre viitorul sau, ca presedinte, in cadrul unei sedinte a Consiliului Politic, aminata de trei ori saptamina trecuta. Surse din PD afirma ca vicepresedintii voiau sa-i spuna sefului lor ca e timpul sa accepte concurenta la presedintia partidului daca nu se gindeste la o retragere onorabila. Stiind ce aveau sa-i comunice vicepresedintii, Petre Roman ar fi aminat intilnirea, dupa cum declara sursele citate. Acum insa, dupa ce Traian Basescu si-a afirmat public disponibilitatea de a candida la presedintia PD, subiectul nu mai poate fi ocolit. Vineri, Traian Basescu a declarat postului de radio Europa FM ca nu exclude posibilitatea ca el sa candideze la presedintia PD, devenind astfel concurentul lui Petre Roman. La citeva ore dupa acest interviu, vicepresedintele Traian Basescu facea precizarea ca ar renunta la candidatura daca ar sti ca acest lucru ar duce la o divizare a partidului. "Exista o dorinta clara de a relansa partidul", afirma Bogdan Niculescu-Duvaz Imediat dupa publicarea afirmatiilor lui Basescu, au inceput sa se tulbure apele in Partidul Democrat. Se fac speculatii si analize politice, ba, chiar pariuri. Unii democrati vorbesc despre schimbarea lui Roman ca despre o necesitate pentru relansarea si supravietuirea PD, altii sustin ca Basescu ar trebui sa fie reprezentantul PD in competitiile politice, dar nu si presedintele partidului. Pornind de la aceste opinii se impart si organizatiile PD, ai caror membri ar putea fi pusi in situatia sa aleaga intre Petre Roman si Traian Basescu la urmatoarea Conventie Extraordinara a partidului, echivalenta congresului la alte formatiuni politice. Conform statutului PD, presedintele partidului este ales pentru un mandat de patru ani, pe baza unei motiuni, in fapt un proiect de program politic care este sustinut prin semnaturile membrilor marcanti ai partidului. Scurtarea mandatului acordat lui Petre Roman anul trecut nu se poate face decit printr-o Conventie Extraordinara. Surse din PD ne-au declarat ca Traian Basescu era presat de simpatizantii sai din teritoriu sa faca acest pas spre candidatura la sefia partidului si ca in demersul sau este sustinut si de ceilalti vicepresedinti ai PD. Singurul care a acceptat sa faca o declaratie oficiala este vicepresedintele Bogdan Niculescu-Duvaz: "Exista o dorinta clara a celor din tara de a relansa partidul. In statutul PD este prevazuta convocarea unei Conventii Extraordinare ca si existenta unei motiuni alternative. Este absolut statutar". Reamintim ca liderul Petre Roman afirma vineri ca declaratia lui Traian Basescu "este de natura sa arate ca in PD exista democratie". Roman gaseste in teritoriu "una calda, una rece" Dupa cea dintii analiza la scara larga, interna, a rezultatelor alegerilor generale, Roman declara ca vor avea loc primeniri in toate functiile de conducere din PD, de la organizatiile comunale pina la virf. El spunea ca isi va pune la bataie mandatul numai daca va constata ca este nevoie de asa ceva inainte de termen. La centru insa, in esaloanele doi si trei, se vorbeste acum ca aceasta este o tactica gresita, menita a oferi timp liderului Petre Roman sa recistige simpatia organizatiilor inainte de a-i fi supusa la vot functia. Petre Roman a inceput vineri un turneu prin organizatiile PD din tara, in scopul cunoasterii nemultumirilor din teritoriu, dar si pentru a pregati alegerile in interiorul partidului de la baza catre centru. Prima vizita a facut-o in organizatia Prahova, cea de-a doua in Arad. La Ploiesti, Petre Roman a avut parte de incurajari si plecaciuni, organizatia fiind dominata de "yes-man" Corneliu Ruse, dupa cum sustin surse din PD. Nu acelasi lucru i s-a intimplat liderului PD la Arad, unde i-au fost adresate intrebari neplacute care-i vizau pe toti oamenii pe care i-a propulsat in functii, de la propriii consilieri pina la ministrul Radu Berceanu. Surse din aceasta organizatie ne-au declarat ca participantii la intilnire au vazut acum un Petre Roman comunicativ si docil, cu totul diferit de cel pe care-l cunosteau din toata istoria PD. Liderul democrat a fost intrebat direct daca va parasi partidul in cazul unui esec in confruntarea cu Traian Basescu, Petre Roman negind aceasta posibilitate. Astazi, daca sedinta Consiliului Politic nu va fi din nou aminata, ar putea sa se stabileasca daca schimbarile in PD trebuie sa inceapa de jos in sus sau invers, daca merita sau nu dusa o lupta de orgolii, unitatea partidului stind in miinile lui Petre Roman. NARCISA IORGA Luatul cu japca la romani Exista o teorie care spune ca functia creeaza organul. Pe malurile Dimbovitei insa, lucrurile stau cu totul altfel. De ce sa te obosesti sa creezi ceva cind este mai simplu sa iei cu japca? Daca "functia" exista - deci implicit puterea -, nu-i mai comod sa iei de-a gata? Realitatea arata ca mai-marii zilei nu stau prea mult pe ginduri atunci cind "nevoile" o cer. Adrian Nastase s-a dovedit dintotdeauna foarte atent la propria-i imagine. De cind a fost investit in functia de premier, a extins aceasta grija la nivelul intregului guvern, infiintind Ministerul Informatiilor Publice. Conducerea acestui minister a fost incredintata unui specialist - Vasile Dancu, director al Institutului Metromedia Transilvania, care si-a suflecat minecile si a trecut la treaba. Dar ce folos daca exista un minister, dar nu si un canal "sigur" de transmitere a informatiilor. Pentru ca totul a ajuns in atentia presei, tentativa de unificare a TVR si a Radioului, precum si ideea unui control mai ferm au fost abandonate, cel putin pentru moment. Acum, nu se stie exact cine a avut ideea, cert este ca Guvernul Romaniei a rezolvat intr-un alt mod problema, introducind in hotarirea privind organizarea si functionarea Ministerului Informatiilor Publice decizia de subordonare a Agentiei Nationale de Presa "Rompres". Lasind la o parte faptul ca, anul trecut, parlamentul a solicitat "Rompres" elaborarea unui proiect de lege prin care aceasta institutie urma sa capete acelasi statut de subordonare ca si televiziunea si radioul national (proiect care probabil se afla ratacit acum prin sertarele vreunei comisii parlamentare), hotarirea de guvern vine in contradictie si cu legislatia europeana. Agentiile nationale de stiri, oricare ar fi ele, sint subordonate parlamentelor sau exista sub forma unor societati mixte stat-privat. Acesta este modul prin care acestora li se asigura independenta si credibilitatea. Mai mult, prin hotarire de guvern, ministerului condus de Dancu i se cere ca in termen de 30 de zile de la data publicarii deciziei in Monitorul Oficial sa prezinte "proiecte de hotariri ale guvernului privind organizarea si functionarea Agentiei Nationale de Presa «Rompres» si a Redactiei Publicatiilor pentru Strainatate". Din nou, nu este foarte clar daca aceste proiecte au fost facute, daca au fost aprobate, dar peste "Rompres" a venit restructurarea, numarul angajatilor urmind sa fie redus la aproape jumatate. VICTOR BRATU Ambitiile lui Adrian Paunescu pun in pericol relatiile dintre PDSR si PSDR Athanasiu: "Sper sa fie estompate manierele oltenesti" Miza razboiului: postul de subprefect in Dolj Daca numirea lui Cornel Mondea, fost director la Electroputere, in functia de prefect n-a ridicat nici o problema, obtinind usor validarea, functia de subprefect se pare ca a declansat un adevarat razboi. Conform unui protocol semnat intre PDSR si PSDR, acest post urma sa revina partidului condus de Alexandru Athanasiu. Initial, fusese nominalizat Dan Dasoveanu, fost presedinte al organizatiei municipale a PD, insa ulterior a intrat in cursa chiar presedintele filialei Dolj a PSDR, economistul Constantin Serbanoiu, varianta care nu este agreata de PDSR, mai ales de senatorul Adrian Paunescu, al carui favorit era Dasoveanu. De altfel, simbata noaptea, dupa numirea oficiala a prefectului, staff-ul PDSR s-a adunat intr-o intilnire de taina la Bratovoiesti si apoi la crama de la Segarcea, unde, conform unor surse de incredere, s-a decis ca marti, cind la Bucuresti se va hotari cine va fi subprefect, sa se voteze in bloc impotriva lui Serbanoiu. Contactat telefonic, Alexandru Athanasiu, presedintele PSDR, ne-a declarat: "Atita vreme cit noi nu ne-am exprimat pareri despre candidatii PDSR, ar fi bine ca si partenerii nostri sa lase ca decizia finala sa fie luata de noi, altfel toate birfele lansate impotriva lui Serbanoiu pot genera probleme inutile, care nu folosesc nimanui. Sper ca, la nivelul conducerii centrale a PDSR, sa fie estompate manierele oltenesti, altfel va fi in pericol intregul proiect politic pe care l-am gindit impreuna". Constantin Serbanoiu este consilier judetean PSDR, doctorand in economie si un cunoscut revolutionar. El ne-a spus ca "numai interesele oculte ale unor persoane din PDSR Dolj au generat acest conflict". ION SPINU Oficialitatile romane au dat extemporal pentru suspendarea vizelor Reprezentantii MAE, Ministerului Integrarii, Ministerului Justitiei si Ministerului de Interne au finalizat raspunsurile la chestionarul Comisiei Europene care va decide viitorul politicii de vize a UE fata de Romania, informeaza Mediafax. Reprezentantii acestor ministere s-au intilnit simbata la MAE, la reuniune participind si ministrul afacerilor externe, Mircea Geoana. Expertii ministerelor implicate in acest dosar au lucrat simbata si duminica pentru redactarea unor raspunsuri care sa permita elaborarea de catre Comisia Europeana, pina la sfirsitul lunii in curs, a unui raport preliminar cit mai favorabil Romaniei. Partea romana va transmite astazi comisiei forma finala a raspunsurilor si ele vor fi probabil inminate la Bucuresti lui Enrico Grillo Pasquarelli, responsabil pentru Romania la Directia Generala pentru Extinderea Comisiei Europene. Pasquarelli va efectua, incepind de luni, o vizita la Bucuresti pentru a face cunostinta cu noua echipa responsabila de problema vizelor, dar si pentru a discuta prioritatile avute in vedere in acest sens. Dupa trimiterea raspunsurilor la chestionare, urmatorul pas este o evaluare a progreselor facute de Romania in domeniul legislativ si in ce priveste aplicarea unori masuri practice. Evaluarea va fi facuta de o echipa de experti ai celor 15 tari membre UE, care va valida opinia Comisiei Europene, inainte ca tarile membre ale Uniunii sa ia o hotarire privind eliminarea vizelor pentru romani. Autoritatile romane precizeaza, in raspunsurile la chestionar, ca Legea privind regimul strainilor si cea pentru protectia datelor vor fi votate de parlament pina la sfirsitul lunii ianuarie. Mentionam ca ministrii de interne si ai justitiei din statele membre UE s-au reunit la 1 decembrie 2000 pentru a se pronunta in legatura cu cererile Romaniei si Bulgariei privind eliminarea vizelor pentru calatoriile in spatiul Schengen. Ministrii au analizat indeplinirea obligatiilor privind controlul frontierelor, evidenta persoanelor si securitatea documentelor de calatorie si au decis ca obligativitatea vizelor pentru Bulgaria sa fie ridicata. Masura va fi aplicata efectiv din martie 2001 si numai pentru vizele de scurt sejur, care presupun sederea in spatiul UE pentru mai putin de o luna. Ministrii de interne si ai justitiei urmeaza sa se intilneasa in martie pentru a valida decizia din decembrie referitoare la vizele pentru Bulgaria. Desi, teoretic, cazul Romaniei poate fi luat in discutie tot in luna martie, oficiali europeni sustin ca este prea devreme ca autoritatile romane sa poata indeplini solicitarile privind controlul la frontiera. Propunerea privind eliminarea vizelor pentru cetatenii romani va fi discutata cel mai probabil in cadrul unei noi reuniuni, in luna iunie. Presa de la Sofia a anuntat ieri ca vizele Schengen pentru bulgari vor fi ridicate in luna mai, cu doua luni mai devreme decit s-a crezut initial. ( M.S. ) Simirad, prima infringere in Consiliul Local Municipal Iasi Primarul municipiului Iasi, Constantin Simirad, a suferit, pentru prima oara din 1992, o infringere in Consiliul Local Municipal. Evenimentul s-a petrecut simbata, 13 ianuarie, cind s-a hotarit diminuarea taxelor si impozitelor locale platite municipalitatii de catre persoanele fizice. Simirad a inaintat consiliului propunerea ca numai impozitul pe cladiri al persoanelor fizice sa fie diminuat cu 25%. Dupa dezbateri furtunoase, care au durat aproximativ doua ore, consilierii ieseni au votat reducerea tuturor taxelor (pe cladiri, terenuri si autoturisme) cu un procent de 40%. Consilierul PNL Dan Carlan, unul dintre cei mai aprigi adversari ai lui Simirad, a declarat imediat dupa incheierea lucrarilor: "Caracterizez aceasta hotarire drept o victorie istorica obtinuta impotriva primarului, dupa citeva luni de eforturi". In replica, primarul Constantin Simirad a incercat din raspuneri sa minimalizeze victoria consiliului asupra sa: "Aceasta reducere de impozite si taxe pentru persoanele fizice pe care Consiliul Local a aprobat-o astazi se va repercuta oarecum in ingrijirea orasului. Voi incerca sa o scot la capat cu banii pe care ii avem. In acelasi timp, doresc intelegere de la cetatenii municipiului ca nu putem trai la nivelul municipiilor Oradea, Bucuresti, Constanta sau Timisoara pentru ca noi contribuim cu mai putin la bugetul local". Majoritatea consilierilor l-au amenintat pe Constantin Simirad ca de acum incolo vor fi extrem de vigilenti fata de modul in care executivul va cheltui banii publici, facindu-se o referire discreta la visurile primarului de a achizitiona un Mercedes nou pentru protocolul primariei. CATALIN DUMITRESCU Batalia pentru sefia PNTCD a intrat in linie dreapta Calin Catalin Chirita: "Trebuie sa preluam oamenii care au imagine buna - Ciuhandu, Iorgus, eu!" "Evenimentul zilei" continua seria miniinterviurilor cu candidatii la functia de presedinte al PNTCD care se vor infrunta saptamina aceasta, vineri, in cadrul congresului partidului. Astazi, Calin Catalin Chirita. Domnule Catalin Chirita, care credeti ca sint cauzele esecului PNTCD? Intreaga politica a PNTCD, promovata din 1996 pina in 2000, a fost o politica de distrugere, pas cu pas, a acestui partid. Pornesc de la o constatare: oameni care nu au apartinut partidului au fost brusc promovati. Li s-au dat functii in partid si, ofer un exemplu graitor, de la functia de primar general a ajuns in sase luni la functia de prim-ministru. Victor Ciorbea a fost un prim esec al nostru. Noi nu am avut un om in interiorul partidului si a trebuit sa venim cu un om din afara. A venit guvernarea Radu Vasile, guvernare neagreata de presedintele tarii la vremea respectiva. Fruntasii nostri au intrat iarasi in niste jocuri si au creat o noua criza. Ca sa punem bomboana pe coliva, am eludat legea, am dat ordonante de guvern care au "batut" Constitutia Romaniei, am tinut blocat postul de primar general si, in 1998, iarasi prin vot "democratic" in partid si prin influente, a fost ales Viorel Lis candidatul la primaria Capitalei. La vremea respectiva, am spus ca Lis va ingropa partidul si vom pierde urmatoarele alegeri. N-am fost ascultat insa. Anul trecut, incepind cu luna iulie, am militat permanent sa mergem in alegeri ca formatiune de sine statatoare, cu un candidat la presedintie care sa apartina partidului. Si am inaintat colegilor din Biroul National de Conducere doua propuneri: una era Andrei Marga, alta era Constantin Dudu Ionescu. Am spus ca, dintre cei doi, preferabil ar fi Dudu Ionescu pentru ca pe Andrei Marga - ca ministru al invatamintului - l-ar fi putut ataca pe problema manualelor alternative si, pina sa explice ca a aplicat o lege europeana, opinia publica il percepea ca pe o "pierdere". Am ridicat toate aceste probleme, dar in BNC s-a votat ca trebuie sa mergem in Conventie, sa ne asumam "barbateste" responsabilitatea. Dumneavoastra nu va asumati nici o greseala? Greselile pe care mi le asum constau in faptul ca nu m-am luptat in interiorul partidului ca sa-mi pot impune ideile, sa pot atrage linga mine oameni pentru a putea impune aceste puncte de vedere. Eu am preferat democratia si am mers prin vot. Care sint motivele pentru care v-ati depus candidatura la presedintia PNTCD? In primul rind, mihnirea pe care am avut-o cind am vazut, la sediul partidului, ca aceiasi oameni care au ingropat partidul faceau si desfaceau listele cu cei care ar trebui sa conduca mai departe destinele partidului. Daca in continuare le impunem, ii santajam pentru a-i dirija pe o anumita directie, ca si pina acum, nu vom face nimic. Va ofer si exemple - Tanase Barde. In 1996, cind in mai toate orasele am cistigat, in Constanta am pierdut. Atunci, Tanase Barde a fost facut parlamentar. N-am auzit de vreo lege "Barde". De legea Lupu am auzit, dar de vreo lege de-a lui, nu. Nu stiu ce a facut in parlament. In ianuarie 2000, a fost promovat vicepresedinte al PNTCD. Si a fost pus sa se ocupe de imaginea partidului. Se vede care este imaginea partidului in momentul de fata. El si-a depus in continuare candidatura pentru functia de vicepresedinte. Care ar fi primele masuri pe care le-ati propune pentru aducerea partidului pe linia de plutire? Declansarea de alegeri democrate in toate organizatiile din tara, fara nici o influenta de la centru. Preluarea oamenilor care au imagine buna in partid, Ciuhandu, Iorgus, eu (n.r. - !!!). Avem 22 de primari si de viceprimari la nivelul intregii tari. Trebuie apoi sa ne asumam greselile. Dupa care, trebuie organizat un congres cu toti acesti alesi si stabilita o strategie. Trebuie sa devenim un partid crestin-democrat modern, care sa corespunda cerintelor actuale. Romanii nu au votat prost in 2000, noi i-am adus in situatia de a face aceasta alegere. Puteti enumera cite doua calitati ale contracandidatilor dv.? Vasile Lupu este un tip inteligent si foarte tenace; Ioan Muresan - un tip foarte inteligent si foarte mobil in decizii; Dudu Ionescu - are bun-simt si inteligent. MIHAELA CONSTANTINESCU Bref "Autobuzul" a ajuns la Cotroceni Fostul director al fabricii "Rocar" din Bucuresti (fosta "Autobuzul") a ajuns la Palatul Cotroceni. Dan Vueric, caci despre el este vorba, a fost luat de Ion Iliescu in echipa sa de consilieri, dupa ce s-a reinstalat la Cotroceni in urma alegerilor de la sfirsitul anului trecut. Ex-directorul de la fabrica de autobuze si troleibuze este acum sef de cadre la Presedintia Romaniei, actuala Administratie Prezidentiala, ocupindu-se de Compartimentul Resurse Umane. Vueric a candidat fara succes in 1996 pentru functia de primar al sectorului 5 al Capitalei si i-a sponsorizat campania electorala din acelasi an lui Ion Iliescu, punindu-i la dispozitie un autobuz albastru pentru calatoriile prin tara. ( D.V. ) PDSR Covasna propune UDMR un troc: subprefect contra vicepresedinte CJ Cu ocazia instalarii noului prefect si in prezenta ministrului administratiei publice, Octav Cozminca, presedintele PDSR Covasna, Adrian Casunean Vlad, a afirmat simbata, la Sfintu-Gheorghe, ca organizatia pe care o conduce va fi de acord cu numirea unui subprefect maghiar doar in cazul in care UDMR local va ceda un post de vicepresedinte de Consiliu Judetean "grupului de consilieri altul decit UDMR". Negocieri in acest sens vor incepe saptamina aceasta. In caz contrar, a aratat Casunean, formatiunea sa va sustine pentru subprefect pe economistul de etnie maghiara Tibi Nistor (trezorierul organizatiei si sotul directoarei Sucursalei Covasna a Bancii Romane de Scont), membru PDSR. Noul prefect de Covasna este inginerul electromecanic Horia Grama, in virsta de 38 de ani, nascut la Blaj-Alba, fost director de vinzari al SC BIBCO SA Biborteni. ( P.D. ) Trei candidati la sefia PNTCD s-au intilnit simbata, la Arad, cu alesii locali ai partidului La Arad a avut loc, simbata, o intilnire a grupului de initiativa pentru infiintarea Forumului alesilor locali ai PNTCD cu presedinti si vicepresedinti de consilii judetene, primari si viceprimari de municipii taranisti. A fost adoptata o rezolutie care va fi prezentata congresului PNTCD, prin care sint trasate principiile directoare ale PNTCD in ceea ce priveste administratia publica locala si se enunta directiile in care va actiona forumul alesilor locali care, printre altele, va monitoriza politica guvernului in domeniul administratiei publice locale. Sarea si piperul intilnirii de la Arad le-a constituit prezenta a trei dintre candidatii la sefia partidului. Constantin Dudu Ionescu, candidatul care va fi sustinut de organizatia aradeana, Calin Catalin Chirita, in calitate de ales local, si fostul ministru Ioan Muresan. In fata presei, liderii taranisti au facut parada de prietenie, Ioan Muresan, Constantin Dudu Ionescu, Remus Opris sau Radu Sirbu referindu-se unii la altii ca la vechi prieteni politici si apelindu-se cu numele mic. ( S.T. ) Deputatul Anghel Stanciu este hotarit sa porneasca 100 de procese de presa Deputatul de Iasi Anghel Stanciu a reiterat amenintarile la adresa gazetarilor care au indrazneala sa scrie si despre partea nevazuta a parlamentarului PRM. In cadrul unei conferinte de presa, organizata simbata dimineata la sediul filialei iesene a partidului, Anghel Stanciu a declarat suparat: "V-am spus acum mai multi ani ca nu dau nici un ziarist in judecata si m-am tinut de promisiune pina la aceasta campanie, in care cred ca lucrurile au depasit orice inchipuire. Am avut relatii normale si am relatii normale cu ziaristii, dar acest lucru a disparut. Cind se iau locurile de munca ale sotiei de la A la Z, de cind s-a angajat, la ce scoala s-a angajat, la ce scoala a functionat si cind se scrie ca sub obladuirea presedintelui Comisiei de invatamint incalca legea. (...) Dau si eu in judecata. Dau pina la 100 de procese. Si ma inscriu si la Drept in astia patru ani. Am si eu dreptul, dupa 12 ani, sa-mi aloc ceva din viata pe care o am si mie insumi". Cea mai mare parte a ziaristilor ieseni s-au hotarit ieri sa boicoteze conferintele de presa ale PRM si sa incerce, pe cit posibil, ca numele acestui partid sau ale reprezentantilor sai sa nu mai apara in vreun material de presa. ( C.D. ) Prefectul de Iasi a fost lansat la apa cu apa In Sala Galbena din cladirea Prefecturii Iasi a avut loc simbata ceremonia instalarii noului prefect, Corneliu Rusu Banu. Ceremonia si conferinta de presa care au urmat la sediul PDSR au stat sub semnul unei austeritati totale. Celebra cupa cu sampanie a fost inlocuita cu un pahar cu apa minerala "Amfiteatru" si o cescuta cu cafea. Ministrul culturii si cultelor care a oficiat instalarea prefectului si subprefectului de Iasi a mentionat, in discursul sau, de "perioada de modestie in care a intrat PDSR" si despre reconcilierea cu celelalte forte politice. ( C.D. ) Guvernul a intrat in obiectivul CNSAS Colegiul Consiliului National pentru Studierea Arhivelor Securitatii (CNSAS) va incepe, din aceasta saptamina, verificarea membrilor guvernului pentru a vedea daca acestia au colaborat sau nu cu fosta Securitate, ne-a declarat Mircea Dinescu, membru al acestui organism. El a precizat ca nu s-a primit o solicitare oficiala din partea executivului, CNSAS autosesizindu-se in aceasta privinta. Potrivit lui Dinescu, munca membrilor CNSAS va fi ingreunata de faptul ca in cazul membrilor cabinetului Nastase, care au domiciliul in provincie, vor trebui cerute dosarele acestora de la institutiile SRI din localitatile respective. ( M.S. ) 