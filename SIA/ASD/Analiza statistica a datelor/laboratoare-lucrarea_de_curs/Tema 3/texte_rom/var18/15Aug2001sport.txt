 Biro - suspendat trei etape Subcomisia de Disciplina a Comisiei Centrale a Arbitrilor a hotarit ieri suspendarea pe trei etape a lui Iosif Biro, centralul partidei Rapid Bucuresti - Dinamo Bucuresti (2-2), care a primit din partea observatorului Ion Craciunescu nota 5. De asemenea, Sorin Corpodean a incasat doua etape pentru prestatia sa la meciul Steaua - Universitatea Craiova (4-1), in timp ce asistentul Nicusor Asandei a luat trei etape de suspendare. (D.N.) Stoichita a venit sa se tunda in Romania Antrenorul Mihai Stoichita s-a intors luni seara in Romania, dupa o jumatate de an petrecuta la cirma nationalei de fotbal a statului Panama. "Lippi" a aterizat pe Aeroportul Otopeni la ora stabilita, 23.30, cu o cursa KLM venind de la Amsterdam, afisind un new look. "Mi-am lasat parul lung pentru ca n-am vrut sa le las banii alora din Panama", a marturisit, zimbind, ex-selectionerul reprezentativei din America Centrala. Stoichita a fost asteptat pe aeroport de citiva prieteni, printre care si Mihai Stoica, "secundul" sau in perioadele in care a pregatit echipele FC National si Litex Loveci. Stoichita a inclus in bagaje numeroase cadouri pentru prieteni, insa n-a adus, asa cum intentiona, un pui de crocodil. "Smintinica", fiica sa, a primit o papusa Barbie. "Isi va intregi colectia de papusi", a spus, mindra, Cornelia, sotia lui Stoichita. Aseara, amicii tehnicianului i-au organizat o petrecere-surpriza la Restaurantul "Contesa", fostul loc de intilnire al stelistilor. La petrecere erau asteptati, din lumea fotbalului, Mihai Stoica, Marius Lacatus si Tica Danilescu, acesta din urma fiind marcat de arestarea fiului sau, Catalin, care a accidentat mortal un batrin de 75 de ani. Stoichita a mai adus din Panama si o impresionanta colectie de tricouri. "Cel mai mindru este de tricoul apartinind unui jucator din nationala Braziliei, pe care l-a luat dupa ultimul meci disputat cu nationala din Panama", ne-a mai spus consoarta antrenorului. DANIEL CONTESCU Gabi Szabo se gindeste sa faca un copil Fuga la maternitate Atleta Gabriela Szabo s-a intors in tara, din Canada, luni seara, prilej cu care a declarat ca nu este dezamagita de rezultatele obtinute la Campionatele Mondiale in aer liber de la Edmonton. Szabo a cucerit medalia de aur la proba de 1.500 metri, devansind-o pe Violeta Beclea-Szekely, si a sosit abia pe locul opt la 5.000 de metri, distanta pe care detine titlul olimpic. Sotii Gabi Szabo si Zsolt Gyöngyössy au fost intimpinati la Aeroportul Otopeni de Iolanda Balas, presedintele Federatiei Romane de Atletism (FRA), si de Nicolae Marasescu, secretar de stat la Ministerul Tineretului si Sportului. "Nu sint dezamagita. Rezultatul slab de la 5.000 a fost din cauza oboselii acumulate, pentru ca in sapte zile am alergat in cinci curse grele. Imi place sa cistig, dar stiu sa si pierd", a spus Szabo. Valoroasa sportiva a adaugat: "Nu m-a afectat participarea Egorovei. Nu mi-e teama de nici un adversar. Ma asteptam ca ea sa cistige. Atita vreme cit am convingerea ca rusoaica a folosit substante interzise, nu mai concurez cu placere alaturi de ea". "Voi mai cugeta" Gabi a mai declarat ca doreste sa participe la cea de-a cincea etapa din Golden League, concurs care se va disputa pe 17 august, la Zürich (Elvetia), adaugind insa ca nu s-a hotarit daca va alerga in proba de 1.500 metri sau in cea de 3.000. "Nu este exclus ca anul viitor sa-mi iau o vacanta mai lunga. M-am gindit si sa fac un copil, dar nu sint inca decisa. Voi mai cugeta!", a incheiat Szabo. Iolanda Balas a declarat ca e foarte multumita de rezultatele obtinute de delegatia Romaniei la Edmonton. MARGARIT BANUTA Extensiv cere despagubiri de un milion de dolari Clubul Extensiv a depus luni, la Comisia pentru Regulamente, Statute si Contracte din cadrul FRF, un memoriu prin care solicita despagubiri in valoare de un milion de dolari din partea Universitatii Craiova si a fotbalistului Claudiu Niculescu. Din acest motiv, pronuntarea la apelul facut de gruparea fratilor Mihailescu fata de cedarea gratis de catre Gigi Netoiu a jucatorului ajuns la Dinamo s-a aminat cu o saptamina. Totodata, Extensiv solicita anularea deciziei prin care Liga Profesionista de Fotbal l-a declarat jucator liber pe Niculescu, motivind ca actele prin care s-a ajuns la aceasta situatie sint lovite de nulitate, clubul din Parcul Romanescu cerind ca atacantul oltean sa revina la Universitatea. In cazul in care acest lucru nu va fi posibil, Extensiv a solicitat ca gruparea din Soseaua Stefan cel Mare sa preia clauza existenta in contractul de transfer al lui Claudiu Niculescu la Universitatea, anume aceea ca, in cazul unui transfer in strainatate, clubul Extensiv sa primeasca 40 la suta din valoarea tranzactiei. DANIEL NANU "Tricolorii" joaca in aceasta seara cu Slovenia "Era Hagi", fara Gica Meciul de la Ljubljana va incepe la 21.15 si va fi televizat in direct de Romania 1 Slovenia va lua tensiunea fotbalistilor "tricolori" asta-seara, pe stadionul "Bezigrad" din Ljubljana, acolo unde Romania va pasi efectiv in "era Hagi". Debutul Regelui pe banca tehnica a nationalei noastre ramine insa incert, din cauza problemelor pe care Gica le are la rinichi, unde i-a fost descoperit un calcul cu diametrul de opt milimetri. Programata sa inceapa la ora 21.15, partida Slovenia-Romania reprezinta, pentru ambele formatii, ultima verificare inaintea unor confruntari decisive pentru accederea la barajul de calificare la Cupa Mondiala de anul viitor. Jocul va fi televizat in direct pe Romania 1, iar repriza secunda va fi reflectata, tot in direct, la Radio Romania Actualitati. Adi Ilie are contractura In absenta selectionerului Gica Hagi, ramas la Bucuresti din cauza problemelor de sanatate, comanda a fost preluata de antrenorul secund Gabi Balint, cel care luni dupa-amiaza a efectuat cu jucatorii un antrenament de 75 de minute pe stadionul "Ljubljana", situat in apropierea arenei "Bezigrad". Deoarece acuzau stari de oboseala sau contuzii, Chivu, Lobont, Gica Popescu, Marius Niculae, Kirita si Adi Ilie au fost menajati si trimisi mai devreme la vestiare. Singurii jucatori cu probleme mai serioase sint Ilie si Kirita. Primul are o contractura usoara, iar Kirita este lovit la laba piciorului. Componentii lotului au participat ieri la antrenamentul oficial, programat de la ora 17.00. Romanii au gasit la Ljubljana o vreme asemanatoare cu cea de la Bucuresti, insorita si destul de calda. Pentru astazi, la ora meciului, prognozele indicau o temperatura de 28 de grade. Desi fotbalul nu se bucura de prea mare popularitate in Slovenia, gazdele se asteapta totusi ca evenimentul de asta-seara sa umple cele 10.000 de locuri ale arenei unde se va disputa meciul, mai ales ca biletul la intilnire costa 2.000 de tolari (moneda Sloveniei), adica aproximativ 8 dolari, in conditiile unui salariu mediu lunar de 700 de dolari. Dorinel Munteanu face suta Umbrit de posibila absenta a lui Gica Hagi de pe banca "tricolorilor", meciul de asta-seara este marcat, totusi, si de doua evenimente mai placute. Unul ar fi revenirea lui Gica Popescu la un an dupa ce anuntase ca a pus capat carierei la nationala. "Baciul" va primi, se pare, si banderola de capitan, la care - spun surse oficiale - Cristi Chivu a renuntat pentru a evita situatia delicata a unui vot in vestiarul "tricolorilor". Un alt eveniment notabil este performanta lui Dorinel Munteanu, care va bifa impotriva Sloveniei meciul cu numarul 100 pentru Romania. Slovenii au venit din 11 tari Adversarii de astazi ai "tricolorilor" nu mai sint echipa "subtire" pe care Romania o intilnea la Bucuresti pe 1 iunie 1994, in ajunul plecarii la World Cup USA 94. Formatia noastra a remizat atunci, 0-0, intr-un meci pe parcursul caruia n-a fortat nici o clipa. In acest moment, reprezentativa micutei republici este intarita cu un puternic contingent de "stranieri". Dintre cei 18 fotbalisti convocati de selectionerul Katanec, 16 activeaza la echipe din strainatate. Multe dintre aceste formatii sint comparabile cu cele la care sint inregimentati jucatorii nostri. Patru dintre jucatori evolueaza in Germania, cite doi - in Belgia, Anglia, Portugalia si Austria, iar unul - in Italia. "Virfurile" se numesc Knavs (FC Kaiserslautern), Pavlin (FC Porto), Zahovici (Benfica) si Cimirotici (Lecce). Pentru ca s-au revazut dupa o lunga perioada de timp - cei 18 joaca la 17 cluburi din 11 tari -, slovenii s-au strins luni seara la o gradina de vara din centrul capitalei Ljubljana, unde au chefuit pina dupa miezul noptii. MATEI UDREA Ion Moldovan: "Nu ma pot deplasa fara cirje" Fotbalistii nationalei de tineret a Romaniei sustin in aceasta dupa-amiaza, de la ora 16.30, o partida de verificare in compania reprezentativei similare a Sloveniei. Meciul se va disputa pe stadionul din "Domzale", o asezare aflata la 20 de kilometri de Ljubljana, si nu va fi transmis in tara, la radio sau la televizor. Delegatia echipei noastre si-a stabilit "cartierul general" la "Medno", un motel situat la marginea unei paduri. Localitatea care ii gazduieste pe "minji" se afla la 15 kilometri de capitala Sloveniei. Tinerii "tricolori" vor fi condusi astazi de pe banca de "secundul" Nae Manea, Ion Moldovan nefacind deplasarea in capitala Sloveniei intrucit urmeaza un tratament de recuperare, dupa accidentul suferit acum trei luni la piciorul drept. "In aceasta dimineata (n.r. - ieri), baietii vor efectua un antrenament. Luni seara am vorbit cu Cernat, care abia ajunsese acolo. Spre seara voi lua din nou legatura cu Manea. Nu am plecat in Slovenia pentru ca nu ma pot deplasa fara cirje", ne-a declarat ieri, la amiaza, "Comisarul" Moldovan. Cu Piturca-n frunte Mijlocasul Ovidiu Petre este unul dintre cei mai fericiti jucatori convocati, asteptind cu nerabdare sa devina "boboc" la ANEFS. "Am luat nota 8.10 la "bac"!", se mindreste tinarul capitan de echipa de la FC National. Petre are insa si un of. Longilinul "inchizator" este deranjat de faptul ca, dupa ce i s-a dat banderola de capitan al "bancarilor", nu mai este privit cu ochi buni de colegii de la echipa de club. "Imi spun ca nu se mai inteleg cu mine, dar eu nu cred ca am nasul pe sus. Unii imi zic cu ura acest lucru si ma deranjeaza. Eu o sa-mi vad insa in continuare de treaba mea", a declarat cel poreclit "Helguera". Preluind asezarea tactica impusa de Hagi la echipa mare (4-4-2), "Mutu", asa cum este poreclit Manea, ar putea trimite in teren urmatoarea formula de echipa: Dolha - D. Balan, Galamaz, Ghionea, Semeghin - Sinmartean, Ghioane, Cernat, Patrascu - Al. Piturca, Ciubotariu. DANIEL CONTESCU Formatii probabile SLOVENIA: Simeunovici - Bulajici, Galici, Knavs, Novak - Ceh, Karici, Pavlin, Zahovici - Rudonja, Osterc. Antrenor: Srecko Katanec ROMaNIA : Stelea - Contra, Gh. Popescu, Radoi, Chivu - Fl. Dumitru, Tararache, Ad. Ilie, Dorinel Munteanu - M. Niculae, V. Moldovan. Antrenor: Gabi Balint Arbitri: Sead Kulovici - Marko Bilici, Gojko Bandici (toti din Bosnia) Hagi vrea sa fie operat in strainatate Desi Hagi vrea sa fie prezent pe banca tehnica a "tricolorilor" la primul sau meci in calitate de selectioner, sansele ca aceasta dorinta sa se implineasca sint extrem de mici. Initial, Hagi transmisese ca va face tot posibilul sa ajunga si el in Slovenia pina la ora partidei. Luni dupa-amiaza, starea lui de sanatate s-a deteriorat insa din nou, iar antrenorul nationalei a fost supus, la Spitalul Universitar (fost Municipal), unui nou set de analize, care fac parte din procedura premergatoare interventiilor chirurgicale. Conform unor surse medicale, "Regele" a ajuns la spital in stare critica, pentru ca piatra de la rinichi se miscase. Doctorul Stefan Neagu, de la chirurgie, l-a examinat atit luni, cit si ieri, spunindu-i lui Hagi, la final, ca nu mai are cum sa scape de operatie. Conform unor surse apropiate selectionerului, acesta a anuntat, dupa aflarea verdictului, ca vrea sa fie operat in strainatate. In aceste conditii, sansele ca "Regele" sa ajunga astazi in Slovenia sint minime. GETA ROMAN Simone umbla la cutia de viteze a lui Coulthard Scotianul David Coulthard, unul dintre cei mai valorosi piloti din Campionatul Mondial de Formula 1 si component al echipei McLaren-Mercedes, schimba femeile, in ultima vreme, mai des decit anvelopele intr-o cursa a Marelui Circ. Dupa despartirea de modelul texan Heidi Wichlinski, David a fost vazut in compania unei adevarate armate de frumuseti ale lumii. De doua luni, asul volanului se intilneste cu o superba frantuzoaica, Simone Abdelnour, care-si cistiga banii tot din modeling. In asteptarea Marelui Premiu al Ungariei, scotianul a invitat-o pe Simone intr-o croaziera pe Mediterana, in sudul Frantei. La bordul iahtului denumit sugestiv "Highlander", domnisoara Abdelnour a dovedit numeroase abilitati. Un fotoreporter de la tabloidul britanic "The Sun" a surprins-o in timp ce-si introducea degetelele in slipul scotianului. (M.B.) Tricourile cu numele lui Marius Niculae se vind ca piinea calda Intr-o singura zi, incasarile au atins 65.000 de dolari Marius Niculae s-a alaturat lotului deplasat in Slovenia, dupa splendida reusita din partida de debut a echipei Sporting Lisabona. El a parasit Portugalia exact cind tricourile cu numarul 7, inscriptionate cu numele sau, se vindeau mai ceva ca piinea calda. Isteria cumparatorilor a atins cote maxime dupa ce atacantul formatiei antrenate de Bölöni a marcat golul victoriei impotriva echipei FC Porto, stocul epuizindu-se rapid. Cotidianul "A Bola" noteaza ca tricoul lui Niculae s-a vindut mai bine decit ale celorlalti jucatori la un loc si de trei ori peste cota atinsa de Sa Pinto, una dintre vedetele gruparii de pe "Alvalade". "Marius Niculae a devenit rentabil. Chiar foarte rentabil. Nu numai pe teren, ci si pentru vistieria clubului. Responsabilii magazinului de desfacere au fost nevoiti sa tina deschis pina dupa miezul noptii de duminica spre luni pentru a putea face fata cererii uriase", dezvaluie publicatia portugheza. Veniturile totale realizate duminica au fost de aproximativ 65.000 de dolari. MARGARIT BANUTA In exclusivitate pentru "Evenimentul zilei", Gheorghe Florea sparge tacerea: "O echipa mi-a cerut 50.000 de dolari ca sa-mi dea trei puncte" Magnatului ii pare rau ca nu l-a dat afara pe Titi Dumitriu Divizia A a avut, in sezonul trecut, chiar daca multi microbisti ramin sceptici in aceasta privinta, o echipa care a dorit sa nu intre in nici un fel de combinatie. Paradoxal, gruparea care isi autoimpunea aceasta linie era tocmai cea care in campionatul 1999-2000 dobora orice record in materie de blaturi: Rocar Bucuresti. Schimbarea la fata a clubului din Drumul Gazarului nu s-a putut realiza decit dupa ce patronul Rocarului, Gigi Netoiu, a cedat echipa lui Gheorghe Florea, om de afaceri si bun prieten, la vremea respectiva, cu "Comandantul". Florea promova in Divizia B, in urma cu un an, cu Fulgerul Bragadiru, despre care cei de la Electromagnetica, principala contracandidata, nu vorbeau in termeni tocmai favorabili. Gheorghe Florea s-a vazut dintr-o data teleportat din catacombele fotbalului romanesc pe principala scena si, chiar daca initial l-au orbit, magnatul din Bragadiru s-a obisnuit ulterior cu luminile rampei. Florea a adus la conducerea tehnica a echipei sale un antrenor titrat, Dumitru Dumitriu, pe care l-a sustinut pina in pinzele albe. Desi regreta multe din greselile trecutului, la un moment dat fiind hotarit sa se retraga, omul de afaceri este hotarit sa revina in forta acolo de unde a fost izgonit de cei care invirt ruleta fotbalului romanesc. Gheorghe Florea a acceptat, in exclusivitate pentru "Evenimentul zilei", sa vorbeasca despre planurile sale de viitor, dar si despre experienta sezonului competitional trecut, cind Rocar, desi retrogradata in liga secunda, a disputat finala Cupei Romaniei. "Fulgerul nu va pierde decit accidental" Ce se intimpla cu Fulgerul Bragadiru, domnule Gheorghe Florea? Trage la promovare, acesta fiind si obiectivul echipei in acest sezon. Cred in reusita noastra, pentru ca avem cea mai buna echipa din serie, un lot de 30 de jucatori valorosi, numai unul si unul, iar toate eforturile mele si ale celorlalti actionari merg intr-o singura directie. De aceea am renuntat sa mai tin doua echipe, deoarece era foarte greu. Pot sa afirm cu toata taria ca, in acest campionat, Fulgerul nu va pierde nici o partida. Daca se va intimpla, va fi doar ceva accidental. Promovarea se va juca numai pe teren? Vreau sa cred ca numai asa se va intimpla, chiar daca am declarat acum citeva zile ca voi apela la toate mijloacele pentru ca Fulgerul sa promoveze. Sper ca si celelalte competitoare sa-si joace sansele corect, daca nu, vom vedea cine-i mai tare... Pina cind va continua actuala dumneavoastra echipa sa evolueze pe stadionul "Rocar"? Am semnat un nou contract de inchiriere cu Uzina de autobuze in ceea ce priveste baza sportiva din Drumul Gazarului. Oamenii au vazut ceea ce era anul trecut inainte de venirea mea si ce este acum. S-au facut atunci investitii foarte mari, pentru a nu ne face de ris in Divizia A. Continuam insa si, cu sprijinul Consiliului Local si al Primariei din Bragadiru, speram sa terminam stadionul din comuna noastra, unde poate vom juca la anul pe prima scena. Ce a invatat Gheorghe Florea dupa un an de fotbal in Divizia A? Ca, daca esti corect, pierzi. Eu sint un om de cuvint, iar atunci cind promit ceva, merg pina in pinzele albe. Am zis ca nu voi face nici un compromis si asa a fost. Chiar daca aceasta linie m-a costat retrogradarea, nu regret. Dar ce regretati? Faptul ca am avut incredere in unii colaboratori si in oamenii de fotbal care, chipurile, ma sprijineau in demersul meu, dar m-au lucrat pe la spate. Numai pe finalul campionatului am primit propuneri de la trei echipe pentru a cistiga si a sta linistit. O formatie mi-a cerut 50.000 de dolari ca sa-mi dea trei puncte. N-am vrut. Aproape toti apropiatii au fost de acord sa cumparam niste puncte, doar eu m-am opus. Cuvintul meu era cel mai important. Titi Dumitriu: "Domnule Florea, si eu ce fac?" Ati mers pe mina antrenorului Dumitru Dumitriu pina la capat. Va pare rau? Acum, da. Unii dintre colaboratorii mei m-au sfatuit sa-l dau afara pe la jumatatea returului, cind lucrurile luasera o intorsatura nefericita pentru Rocar. N-am facut asta in primul rind pentru ca ii promisesem lui Dumitriu ca mergem pina la capat, dar si pentru a nu strica atmosfera din echipa. Cel din urma lucru a primat. Profesorului Dumitriu ii reprosez meciurile cu Brasovul, cu Otelul, cu Rapid si finala Cupei. Stie el de ce. Pina la urma ruptura s-a produs. Cum? El a renuntat. Intr-o dimineata, cu doar citeva ore inainte sa plec la Crans Montana cu delegatia oficiala a presedintelui Ion Iliescu, i-am primit la birou pe directorul sportiv Daniel Gherasim si pe fotbalistul Petrus Manta. Urma sa avem o discutie pe tema trecerii lui Petrus la Dinamo. Tot atunci, Gherasim mi-a spus ca vrea sa-mi zica ceva, dar ii este rusine si nu stie cum sa o faca. I-am zis sa-mi spuna, fiindca sintem oameni mari si n-are rost sa ne ascundem. Despre ce era vorba? Dumitru Dumitriu voia sa renunte. L-am rugat sa-i transmita domnului profesor ca sint de acord, ca e liber sa plece. Asta se intimpla dupa finala Cupei Romaniei. Oricum, eram hotarit sa-l dau afara. La revenirea din Elvetia, tot la mine in birou, am avut o discutie cu Titi Dumitriu, la cererea lui. A negat ca ar fi apelat la "mesagerul" Gherasim, dar cind i-am pus fata in fata, nu a mai zis nimic. M-a intrebat atit: "Si eu ce fac acum, domnule Florea?" Este adevarat ca tehnicianul nu si-a luat bani din contract? Da, dar i-am ridicat o casa in Otopeni, cu mult mai valoroasa decit ar fi primit pentru un an de antrenorat la Rocar. Vila face peste 300.000 de dolari. Chiar daca el neaga, i-am construit acea vila. "Am facut ca mine si a iesit ca altii" Suparat pe retrogradare, ati fost la un pas de a nu va mai prezenta cu echipa la finala Cupei. De ce ati revenit asupra deciziei? In primul rind, m-am linistit, am stat strimb si am gindit drept. Multi oameni de fotbal m-au incurajat in ideea mea de a boicota finala. Printre acestia si George Copos, patronul Rapidului, a carui echipa nu ar fi participat in Cupa UEFA in cazul in care noi cistigam Cupa. Asta m-a pus pe ginduri si mi-am zis ca ar fi mai bine sa jucam. Copos m-a sunat cu citeva zile inainte de meciul cu Dinamo si mi-a spus sa ma tin tare pentru ca am dreptate! Mi-a zis ca asa le trebuie nemernicilor astia care m-au retrogradat, sa le dau o lectie. Mi-am dat seama ca are interese. Daca bateam pe Dinamo, jucam noi in UEFA, si puteam, cu putin noroc, sa ne atingem acest obiectiv. Cred ca si la finala au fost unii care nu doreau ca echipa mea sa realizeze o asemenea performanta. Pina si citiva jucatori de-ai mei, pina si un colaborator... Ce ati discutat cu Mircea Sandu, presedintele FRF, inainte de finala? Am avut o convorbire mai lunga si am discutat pe sleau. I-am zis pe bune: "E bine ce fac sau ma bag si eu in mocirla?". Mi-a raspuns sa o tin tot asa pentru ca oameni ca mine in acest sport sint foarte putini. Am facut ca mine si a iesit ca altii, care doreau ca Rocarul sa cada in Divizia B. M-am invatat minte... La ultimul meci cu Universitatea Craiova ce s-a intimplat? Am vorbit la telefon cu Netoiu si i-am spus sa fie corect. Nici eu nu i-am dat meciul in tur, nici el sa nu mi-l dea acum. I-am atras atentia sa nu "umble" la arbitri si jucatorii mei. Dupa cum s-a arbitrat meciul ala, mi-am dat seama ca prietenul Gigi m-a tradat. Mi-a dat o palma... Interviu realizat de DANIEL NAZARE si ADI DOBRE [21][pl.dll?rid=expresro] 