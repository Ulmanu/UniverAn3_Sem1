 Doamne, ajuta-i pe cei singuri! ______________________________________________________________________ Cei ce spun ca se inconjura numai de prieteni nu fac decit sa amine intilnirea cu singuratatea. Isi panseaza sufletele cu dragostea altora. Stau linga ei pentru ca nu s-a descoperit inca un tranchilizant mai bun. De indata ce nu mai au in ochii cui privi si nu-si mai peticesc viata cu povesti obositoare, ii invaluie ceata. Sint primele simptome ale singurei boli cu care ne nastem toti. Boala regala a omului. Pentru unii e un infern. Pentru foarte putini, e doar o noapte inalta prin care trec. Pentru multi e doar mirarea de a nu avea cu cine sarbatori vinul. Unica singuratate care infrumuseteaza este cea care se naste din dragoste. E amestecata, e luminoasa, cinta si ameteste. Dincolo de cel ce isi asteapta iubita, e infernul tiuitor al soldatului. E noaptea nesfirsita a bolnavului care uraste minutele si secundele. Pentru el nu mai este cale de intoarcere, nu mai exista nici placerile memoriei, nici sunete melodioase de care sa se agate. Am descoperit singuratatea in noaptea in care n-am mai simtit respiratia mamei. Plecasera in padure inainte de miezul noptii. Luasera si ciinele. Imi tineam respiratia ca sa nu tulbur linistea perfecta. Toata pacea lumii se rezema pe pieptul meu si ma sufoca. Incremenirea era deplina! Atunci am avut pentru o clipa senzatia ca am reusit sa ma ascund in nemarginire; ca nu sint decit o mica forma din portelan, asezata in rind cu pietrele, cu toate cele care fac vecii vecilor. As fi murit sufocat daca n-ar fi cintat cocosii si nu s-ar fi auzit strigatul de caraula. Trebuia sa-i trezeasca pe oamenii care plecau cu festiloaiele aprinse spre fabrica. M-am reintilnit apoi cu singuratatea, dormind in padure. Aceeasi groaza ca respiratia mea impiedica neclintirea noptii. In cea mai mare parte a adolescentei, panica m-a ocolit. La un moment dat m-am intrebat daca nu fusesera doar spaime trecatoare. A revenit pe neasteptate intr-o ninsoare care ne ineca. Se auzea fisiitul fulgilor mari cit vrabiile. Bunicul sforaia ca pe fundul unei prapastii. Se zbatea ca zapada sa nu-i astupe gura. Iar el o casca larg, si mai larg, ca sa imbuce o data din aerul salvator. Pe urma, am descoperit singuratatea si la sfirsitul cartilor mari. Dincolo de ultima pagina se deschidea intotdeauna desertul conditiei umane. Asa am inceput sa recunosc gustul capodoperelor si sa ma imprietenesc cu acest sentiment pe care ni-l ascundem ca pe o infirmitate. Sau il bagatelizam, amagindu-ne ca avem inca timp. Ca numai altii sint singuri. Condamnatul, creatorul, dictatorul, blestematul. Pe ei ii chinuieste pentru ca au de dezlegat prea multe sarade si undeva au gresit raspunsul. Ceilalti se amagesc doar in culcusul facut din vise mici, din certitudini si senzatii epidermice. Abia cind timpul le vestejeste carnea incep sa se mire. Unde se duc? Ei nu inteleg ca durerea trupeasca e semnul cel mai urit al singuratatii omului. Totdeauna m-am sfiit sa-i intreb pe altii daca au descoperit singuratatea. Mi s-a parut ca as comite o indecenta, ca as risca un raspuns ce ne-ar putea desparti pentru totdeauna. N-am vrut sa-i descopar pe cei de la care nu trebuie sa ma astept la nimic. De aceea mi-am reprimat orice curiozitate legata de parintii mei. Mi-ar fi fost mai usor sa-i intreb despre relatiile lor intime, cele care au dus la nasterea mea. La tara, asemenea lucruri nu se vorbesc niciodata. Cu atit mai putin am putea pomeni despre singuratate. Si, intr-o toamna, la cules de prune, pe un piriu adinc taiat intr-o culme a Apusenilor, mama m-a luat la caratul sacilor. Locul acela prapastios si neingrijit se imbaiase in galben - si iarba, si frunzele prunilor, si tufele de paducel, si macesii. Doar prunele mari, vinete contraziceau lucrarea aceea de aur trecator. Mama se apleca dupa fiecare fruct cazut in iarba si-l smulgea de-acolo cu fire cu tot, cum scoti un purice din blana unui ciine. Trebuia sa duc sacii plini pe marginea abrupta a piriului, sa-i insir pe o creanga mare de stejar si sa-i tirii pina acolo unde putea sa ajunga tata cu carul. Si cind soarele cadea dupa culme si aerul se ducea spre un albastru de brindusa, mama a zis asa, din senin, tinind intre degetele murdare citeva prune amestecate cu fire de iarba: "Stii, m-am gindit! Pe lumea cealalta nu mai este nimic! Ce-am trait a fost totul! Altceva nu mai este!". Aproape de virsta a treia, mama mi-a spus un lucru despre care nu vorbiseram niciodata. Si ea simtea in felul ei singuratatea sfirsitului. E cea mai crunta. Singuratatea indragostitului e dulce. A soldatului, marcata de maretie. A invinsului, intetita de ceilalti. Doar a taranului ia forma unei impacari. El are curajul s-o si cinte, s-o si infrunte, sa se si supuna. De ce mi-am scris gindurile astea despre singuratate? Pentru ca unii o traverseaza cu greu si sufera ca nu sint intelesi. O poarta ca pe o haina de plumb, fara sa-si dea seama ca, din clipa in care o simt, in loc sa se uriteasca, devin mai adinci - abia atunci vad trecerea timpului si frumusetea omului. _________________________________________________________________ 