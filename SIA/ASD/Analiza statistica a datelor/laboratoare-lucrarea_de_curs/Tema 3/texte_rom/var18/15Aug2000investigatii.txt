 Infractiuni la granita Politia de Frontiera a depistat, la sfirsitul saptaminii trecute, 654 de persoane care au incalcat regimul juridic al frontierei de stat. In aceeasi perioada, 186 de romani au fost returnati in tara in baza acordurilor de readmisie incheiate de Romania cu alte state. Alti 406 cetateni straini nu au putut intra sau iesi din Romania pentru ca fie erau dati in consemn, fie aveau pasapoarte false ori falsificate, documente ce nu corespund legislatiei romane, sau nu aveau viza de intrare. Vineri, Politia de Frontiera Negru Voda - Constanta a retinut doi irakieni si doi palestinieni care nu aveau documente, iar organele de politie germane au inapoiat, prin PCTF Bucuresti - Otopeni, doi romani aflati ilegal in Germania. Din informatiile obtinute de la romanii care circula in Iugoslavia a rezultat ca, incepind din 11 august, partea iugoslava din PPF Kaluderovo permite trecerea romanilor in Iugoslavia numai cu mijloace de transport personale sau in comun. IULIANA ANGHEL Toate capturile facute pina acum in Romania au fost adunate in Capitala 22 de tone de droguri, depozitate in Bucuresti Politia sustine ca nu are suficiente fonduri pentru a trece la distrugerea narcoticelor Romania este in prezent una dintre tarile unde consumul de droguri a devenit o realitate ce nu mai poate fi negata. In Bucuresti, Timisoara sau Constanta, discotecile si barurile sint pline de tineri aflati in transa dupa ce si-au injectat "faina" in vena sau dupa ce au tras un "bong". De altfel, pe piata autohtona, oferta de stupefiante este foarte larga, gasindu-se atit droguri usoare, precum marijuana, dar si droguri puternice, ca heroina sau cocaina. Mai mult, in ultimii ani, narcotraficanti internationali, precum francezii Perletto sau turcul Sedat Peker, au desfasurat o intensa activitate pe teritoriul tarii noastre. Acesti traficanti au adus mari cantitati de droguri in Romania, droguri pe care le-au stocat aici inainte de a le distribui pe pietele din vestul Europei. Insa in Romania, tara paradoxurilor, nu doar traficantii stocheaza droguri. Ci si oficialitatile. In rindurile urmatoare, reporterii "Evenimentului zilei" va vor prezenta datele referitoare la cel mai mare depozit de droguri care exista pe teritoriul continentului european. O unitate a Ministerului de Interne din Bucuresti, unde peste 22 de tone de stupefiante s-au acumulat inca din 1993. Un depozit care poate deveni oricind locul de nastere al unui cosmar generat de disparitia uriasei cantitati de droguri. Vechi metode de distrugere - fiole sparte si aruncate la canal Un ofiter care lucreaza de mai bine de 30 de ani in domeniul drogurilor ne-a explicat cum se distrugeau "capturile" inainte de revolutie. Putinele droguri existente pe piata (Romparchin, Rohipnol, Efedrina) se gaseau sub forma de fiole sau pastile. Atunci cind la IGP se stringeau peste 30 de fiole, se facea o mica comisie, fiolele erau duse in curtea IGP, sparte si aruncate la canal. Complicata operatiune era repetata destul de des, astfel ca in custodia politiei nu se stringeau mari cantitati de stupefiante. Din 1993 incoace, o data cu prima mare captura de droguri (o tona de hasis), toate drogurile confiscate in tara au fost adunate si stocate in Bucuresti. Desi in toate tarile civilizate capturile de contrabanda se distrug, la noi, stupefiantele nu au mai fost distruse, de la revolutie incoace, din diferite motive. Intre 1990 si 1998, depozitul de droguri a fost in beciurile IGP-ului, in Sos. Stefan cel Mare, iar dupa '98 depozitul a fost mutat intr-o unitate militara a Ministerului de Interne, undeva in Bucuresti. Directia de Combatere a Crimei Organizate si Coruptiei tine ascunsa locatia depozitului, de frica unor potentiali pradatori. Colonelul Petre Albu, seful DCCOC, ne-a declarat ca vechea lege permitea distrugerea drogurilor dupa o sentinta definitiva a tribunalului, dar ca nu au fost banii necesari pentru ca acest lucru sa fie pus si in practica. Intrebarea e daca distrugerea este o operatiune atit de complicata incit sa necesite sume atit de importante de bani. Dupa prima mare captura din '93, politistii s-au trezit cu o tona de hasis pe cap, pe care nu au putut sa o distruga pentru ca Ministerul Finantelor nu a aprobat fondurile necesare. De atunci, cantitatea de narcotice s-a tot marit, ajungind in prezent la 21, 6 tone de diferite droguri, in valoare de aproape 90 milioane de dolari. In depozitul din Bucuresti s-au strins peste 18 tone de canabis, peste doua tone de heroina si de cocaina, iar restul cantitatii - opium, diferite pastile de amfetamina si anhidride acetice. Legea adoptata de curind, cu privire la consumatorii si traficantii de droguri, specifica felul in care vor fi distruse capturile de narcotice. Problema se reduce insa tot la bani, colonelul Albu declarindu-ne ca Ministerul de Interne suporta toate cheltuielile, iar fondurile necesare nu au fost inca gasite. Albu a dat insa maximum o luna pentru prima "sedinta de distrugere". Politisti drogati Este clar ca pastrarea drogurilor de ani intregi in depozitele politiei este o masura aberanta, tentatia fiind foarte mare. Dar nu numai din acest motiv. Colonelul Albu ne-a declarat ca, in timp ce drogurile erau depozitate in beciurile neincapatoare ale IGP, citiva ofiteri s-au intoxicat in aerul contaminat din incaperile cu droguri. Noul depozit este o hala mare, in incinta unei unitati militare din Bucuresti. Hala este prevazuta cu sistem de alarma, dar paza este asigurata doar de militari in termen. Numai o comisie formata din citiva ofiteri are acces la depozit. Conditia este ca acesti ofiteri sa se prezinte impreuna la poarta depozitului pentru ca altfel accesul este imposibil. Desi in alte tari drogurile sint distruse foarte rapid, exista cazuri de sustrageri si inlocuire a "marfii". La noi insa, sustine colonelul Albu, nu s-a inregistrat nici macar un singur caz de inlocuire sau sustragere de stupefiante. Nici unul facut public, am completa noi, pentru ca printre ofiterii IGP se zvoneste ca importante cantitati de droguri ar fi inlocuite frecvent cu "marfa mai proasta" sau alti inlocuitori credibili si comercializate. Tocmai de frica acestor zvonuri, colonelul Albu a tinut sa precizeze ca din cantitatea de droguri initiala, intrata pe poarta depozitului, o sa iasa mai putin pentru distrugere pentru ca, o data cu trecerea anilor, substantele lichide s-au mai evaporat, iar cele solide s-au petrificat. Sa speram ca Ministerul de Interne va lua in sfirsit decizia sa distruga cit mai repede imensa cantitate de narcotice, mai ales ca acum are la dispozitie si un cadrul legal pentru asta. STEFAN CANDEA PAUL CRISTIAN RADU Tribunalul Militar Iasi face dreptate: Politistii si vamesii implicati in mafia alcoolului, condamnati Unul dintre cele mai controversate dosare din ultimii ani, in care sint implicate o serie de persoane importante din cadrul Politiei de Frontiera Galati si de la Biroul Vamal Giurgiulesti, a fost solutionat vineri de judecatorii militari ieseni, dupa mai bine de un an de termene si procese interminabile. Cercetarile au fost instrumentate initial de Parchetul de pe linga Tribunalul Teritorial Bucuresti, pe motiv ca in acest dosar au fost implicati o serie de ofiteri cu grade superioare si controlori vamali din Galati, care au prejudiciat statul roman cu peste 12,5 miliarde de lei. Dosarul "Alfincool" a scos la iveala reteaua tenebroasa de la Galati Dupa solutionarea dosarului, judecatorii Tribunalului Militar Iasi i-au condamnat pe toti cei implicati, pedepsele fiind cuprinse intre doi si trei ani de inchisoare. Sublocotenentul Florin Foca (27 de ani), din cadrul Politiei Vamale de Frontiera Galati, a primit trei ani de puscarie, iar colegul sau, sergentul major Doru Olteanu (32 de ani), a fost condamnat la doi ani si sase luni de detentie. Mirela Alexandru (32 de ani), care indeplinea functiile de controlor vamal si adjunct-sef de tura de la Giurgiulesti, a fost condamnata la trei ani si sase luni de puscarie pentru fals intelectual, instigare la fals, sustragere si distrugere de inscrisuri. Ion Catalin Lazarescu (32 de ani), controlor si sef de tura la aceeasi vama, nu a fost condamnat deoarece este arestat in alta cauza, tot pentru o serie de escrocherii cu alcool, in care au fost prejudiciate cu sute de milioane de lei firme comerciale din Craiova si Botosani (producatoare de alcool). Filiera traficantilor, extrem de bine pusa la punct, a fost data in vileag in urma extinderii anchetei de la Societatea Comerciala Alfincool Iasi, de unde au fost ridicate sute de tone de alcool rafinat si care au fost apoi comercializate peste granita. In urma controalelor efectuate, Brigada de Supraveghere si Control Vamal Iasi a constatat ca de la respectiva firma s-au transportat circa 39 de cisterne incarcate cu alcool dublu rafinat inspre Ucraina si Republica Moldova. Alcoolul era destinat exportului, dar s-a descoperit ca acesta a fost valorificat pe teritoriul Romaniei, la mai multe societati comerciale. Firmele beneficiare erau SC Missia LTD Odessa, SC Malverces SRL Chisinau si SC Shodninskie SRL Moldova, reprezentate de cetatenii rusi Boris Dumitru Bostan si Vladimir Cazac. In perioada iunie-decembrie 1998, cei doi patroni rusi au folosit in fata vamesilor documente false cu privire la transporturile de alcool dublu rafinat, achizitionat de la SC Alfincool Iasi SA si SC SAB Radauti. Falsuri grosolane in registrele de frontiera Printre cei care au ajuns in spatele gratiilor se numara sublocotenentul Florin Foca si sergentul major Doru Olteanu, de la Politia de Frontiera Galati. Initial, cei doi au fost trimisi in judecata de catre procurorii militari bucuresteni pentru fals intelectual, uz de fals si evaziune fiscala. In urma cercetarilor efectuate de procurorii Tribunalului Teritorial Bucuresti s-a constatat ca cei doi politisti au incalcat legea, falsificind evidentele registrelor de frontiera privind tranzitarea autocisternelor cu alcool in Republica Moldova si Ucraina. Pe perioada cercetarilor, soferii Gheorghe Stanciu, Victor Nemtanu, Ion Tanase si Aurel Draghici au declarat ca nu au iesit din tara, "deoarece masinile nu erau intr-o stare tehnica buna si nu aveau revizia facuta". Printre cei care au contribuit din plin la eludarea legilor romanesti, prin neplata accizelor si a TVA, se numara si Mirela Alexandru, controlor vamal si adjunct sef de tura la Vama Giurgiulesti, si Ion Catalin Lazarescu (32 de ani), controlor si sef de tura la aceeasi vama. Alte doua persoane cercetate in dosarul "Mafia alcoolului", un ofiter si un subofiter de la Politia de Frontiera Galati, au fost scoase de sub urmarire penala. Capitanul Relu Vlase si plutonierul major Maricel Simbotin au scapat ca prin urechile acului de puscarie din lipsa de probe. Politistul a intocmit falsurile "dupa dictare" Declaratiile vamale de export care insoteau transporturile de alcool erau completate, semnate si stampilate de Mirela Alexandru si Ion Lazarescu, sefii Biroului Vamal Giurgiulesti. In evidentele acestora, masinile incarcate cu alcool rafinat figureaza ca au trecut granita. Speriata de consecinte, sefa adjuncta l-a contactat pe plt. Florin Foca, de la Politia de Frontiera, caruia i-a cerut sa faca modificari in registrele de intrare-iesire. La sfirsitul lunii octombrie 1998, Mirela l-a vizitat personal pe Foca si i-a cerut, sub diferite pretexte, trei registre si o condica necompletata. Din actul de acuzare reiese ca ea a rupt din registru un numar de sase file "pentru ca existau neconcordante cu datele pe care le detine Biroul Vamal Giurgiulesti". Apoi, politistul a completat dupa dictare ca "masinile incarcate cu alcool rafinat au trecut granita". Pe parcursul procesului, cei doi sefi de la Vama Giurgiulesti nu au recunoscut nici in ruptul capului infractiunile pentru care au fost trimisi in spatele gratiilor. Unul dintre patronii implicati a fost asasinat de Mafia Rusa Neregulile grave au fost aduse la cunostinta directorului general al vamilor, Nini Sapunaru, care a sesizat Parchetul de pe linga Curtea Suprema de Justitie - Sectia Anticoruptie. Directorul general a descoperit ca seful Vamii Giurgiulesti - Galati a intocmit alte opt declaratii false, dintre care sase au fost destinate Biroului Vamal Socola - Iasi. Printr-o adresa a Departamentului de Control Vamal din Republica Moldova se confirma, in final, ca unele dintre cisternele incarcate cu alcool aflate in evidentele Biroului Vamal Giurgiulesti nu figureaza ca intrate in aceasta tara in cursul anului 1998. In cazul celor doi patroni rusi, Boris Dumitru Bostan si Vladimir Cazac, implicati in tranzitarea unor importante cantitati de alcool peste granita, cercetarile procurorilor bucuresteni continua si in prezent. Ultimul dintre ei a fost asasinat in iarna de Mafia Rusa, dupa cum reiese din declaratiile martorilor, anexate la dosar. CATALIN DUMITRESCU 