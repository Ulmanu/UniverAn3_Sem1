 "Evenimentul zilei" va invata ABC-ul produselor bancare Azi, credite pentru leasing In ciuda nivelului ridicat al inflatiei si al unei cresteri economice inca neconvingatoare, bancile romanesti continua, chiar daca modest, sa crediteze economia reala. Un exemplu in acest caz il constituie un produs bancar, destul de rar pe piata noastra: credite pentru activitatea de leasing care se adreseaza numai persoanelor juridice, in speta intreprinderilor mici si mijlocii. Acest tip de credit poate fi obtinut prin urmatoarele banci: Banc Post, Banca Comerciala Romana, Banca Romana de Scont si o forma de finantare, care include si contractul de leasing practicat de Eximbank, in baza unui program comun cu guvernul Germaniei, KFW. Garantiile colaterale si primele de asigurare sint necesare incheierii contractului de credit Banc Post ofera credite societatilor comerciale care au ca obiect unic de activitate sau care au incluse in obiectul de activitate operatiuni de leasing. Contractele de leasing trebuie sa includa: drepturile si obligatiile partilor, cuantumul valoric si termenul de plata a ratelor cu titlu de redeventa, contul de incasari ale titlului de redeventa achitate de utilizator locatorului, precum si cesionarea sumei de la locator catre Banc Post. Avansul pe care trebuie sa-l plateasca beneficiarul este de 30% din valoarea contractului de leasing. In cazul Bancii Romane de Scont, contractul de leasing nu poate prevedea clauza posibilitatii rezilierii inainte de termenul prevazut, iar societatea de leasing trebuie sa faca dovada platii primelor de asigurare pe toata perioada de creditare. "Daca bunul care face obiectul contractului de leasing se ia in garantie, acesta trebuie sa fie asigurat pentru toate riscurile, inclusiv pentru riscul de neplata, iar drepturile de incasat din plata despagubirilor sa fie cesionate in favoarea bancii", ne-a declarat Cosmin Brendea, analist credite BRS. Banca Comerciala Romana solicita pentru un astfel de credit bilantul contabil pentru ultimii doi ani ai firmei solicitante, prognoza de plati si incasari, situatia contractelor de livrare, graficul rambursarii creditului si lista garantiilor. Bancile acopera intre 70% si 85% din valoarea utilajului cumparat in leasing Banc Post poate suplimenta cuantumul de 70% din costurile contractului de leasing daca societatea prezinta noi contracte. Perioada de rambursare a creditului este de maximum 3 ani (graficele de rambursare se reactualizeaza o data cu suplimentarea creditului prin prezentarea de noi contracte de leasing de catre locator). Dobinda anuala perceputa de Banc Post este de 59% pentru credite acordate in lei si 14% pentru credite acordate in valuta. Garantiile colaterale solicitate de banca se refera la ipoteca si/sau gaj, sau alte tipuri de garantii (scrisoare de garantie bancara eliberata in favoarea Banc Post de o banca agreata; cambii si bilete la ordin avalizate de o alta banca. BRS ofera astfel de credite pe termen scurt, perioada de rambursare de maximum 12 luni, cu dobinda la creditele in lei cuprinsa intre 55% si 70%, si intre 11% si 14% la cele in valuta. Creditele pe termen lung se pot inscrie intr-un termen de rambursare de pina la cinci ani, cu o dobinda cuprinsa intre 57% - 72% pentru imprumuturile in moneda nationala si intre 12% - 15% pentru creditele in valuta. BCR asigura maximum 85% din pretul de achizitie al produsului luat in leasing. Acordate in lei si valuta, creditele date de BCR au maturitati de pina la cinci ani. Pe baza de proiect de finantare, Eximbank ofera si credite pentru contractele de leasing Eximbank, in baza contractului incheiat cu Germania, ofera finantari de investitii pe baza de proiecte, in cadrul acestora obiect al creditarii putind fi si contractul de leasing pentru mijloace fixe. Perioada pina la scadenta este de maximum trei ani, cu primul an de gratie. Dobinda perceputa de Eximbank este fluctuanta in functie de piata. La ora actuala, se percepe o dobinda anuala de 6,8% la creditele in marci, in functie de riscul intreprinderii contractante. Avansul trebuie sa fie de cel putin 20% din valoarea proiectului. Volumul creditelor acordate de Eximbank este cuprins intre 30.000 dolari si un milion de dolari. "Proiectele care depasesc valoarea de un milion de dolari, se pot finanta si cu participarea Eximbank din fondurile proprii, bineinteles tot in functie de bonitatea clientului", ne-a declarat Bogdan Manea, analist credite Eximbank. GABRIELA TINTEANU Administratorii unici, scosi din uz Contractele de administrare incheiate cu administratorii unici ai societatilor de stat vor fi desfiintate, revenindu-se la consiliile de administratie care sa asigure conducerea respectivelor societati, a decis guvernul. Numirea noilor consilii de administratie se va face conform Legii societatilor comerciale (Legea 31/1990). Cabinetul Nastase a luat aceasta masura printr-o ordonanta de urgenta care modifica Ordonanta 88/1997 privind privatizarea societatilor de stat, desi multi administratori unici si-au incheiat contractele doar de citeva luni, nefiind timp suficient pentru a se verifica eficienta acestui tip de administrare. Ea fusese adoptata de cabinetul Vasile cu scopul de a stopa abuzurile fostelor consilii de administratie ale societatilor de stat si de a pregati desfiintarea FPS dupa incheierea privatizarii. (O.P.) OPC trage un serios semnal de alarma: Mezelurile romanesti, adevarate "bombe" alimentare! Conform Oficiului pentru Protectia Consumatorilor (OPC), controalele desfasurate in ultima perioada, in 17 judete din tara, au scos la iveala un lucru absolut inspaimintator: mezelurile pe care le mincam nu indeplinesc conditiile de calitate sau de securitate alimentara impuse prin reglementarile in vigoare, punind astfel in pericol sanatatea consumatorilor. In urma acestui control, OPC a sesizat Ministerul Sanatatii, Ministerul Agriculturii, Alimentatiei si Padurilor, chiar si Asociatia Romana a Carnii (ARC) pentru a lua masurile care se impun. Interesant este ca OPC a mai sesizat si in alte rinduri institutiile mentionate mai sus, insa acestea au tacut milc fara a lua vreo masura. In aceste conditii, fara sa stie, romanii consuma alimente alterate, riscindu-si sanatatea. Piata autohtona e plina de preparate din carne stricata Inspectorii OPC au remarcat in controalele intreprinse ca "multi comercianti sint lipsiti de responsabilitate fata de consumatori si sint neglijenti in activitatea pe care o desfasoara". OPC afirma ca "vinzatori en-detail sau angro de preparate din carne au fost depistati comercializind produse alterate, de culoare cenusie, cu suprafata lipicioasa, mucegaita sau cu miros de alterat, reprezentind adevarate bombe alimentare pentru consumatori". OPC a aratat ca in multe judete o puzderie de magazine vindeau preparate din carne cu parametri de calitate sau de securitate necorespunzatori celor prevazuti in actele normative in vigoare. Controalele au aratat ca foarte multe mezeluri, produse de firme cunoscute la nivel national, prezentau goluri in compozitie, aglomerari de grasime sub membrana, aglomerari de gelatina si flaxuri, o compozitie neaderenta la invelis si gelatina aglomerata la capetele batoanelor. La unele preparate din carne, continutul de nutriti sau raportul colagen/proteina au fost mult mai mari comparativ cu indicatorii prevazuti de Ministerul Sanatatii. La alte preparate din carne, OPC a depistat depasirea parametrului azot usor hidrolizabil, ceea ce dovedeste existenta si comercializarea de produse vechi, cu parametri de securitate nerespectati. Mai mult, anumite mezeluri oferite spre vinzare aveau in compozitie coloranti de sinteza, care pun in pericol sanatatea consumatorilor. Si pentru ca "tacimul" sa fie complet, OPC a divulgat un lucru de-a dreptul revoltator: in multe magazine, comerciantii au fost prinsi chiar cu mezeluri ce prezentau urme ale contactului cu rozatoarele! Asta ca sa nu mai vorbim despre faptul ca piata autohtona este invadata de produse al caror termen de valabilitate este expirat, dar care totusi sint comercializate. OVIDIU ZARA O data cu numirea in functia de ministru al agriculturii, Visurile cu sturioni ale lui Ilie Sarbu incep sa se adevereasca Fermele piscicole pentru cresterea sturionilor de la Jimbolia vor incepe sa functioneze in cursul acestui an, in colaborare cu fundatia germana EuroSturio si Centrul de Cercetare-Proiectare pentru Piscicultura, Pescuit si Industrializarea Pestelui Galati. Potrivit Ministerului Agriculturii, Alimentatiei si Padurilor (MAAP), la Jimbolia se vor achizitiona circa 120 de hectare de teren pentru amenajarile piscicole, urmind ca, intr-o prima faza, sa se aduca din Germania utilaje in valoare de 500.000 de marci. In paralel cu aceste actiuni, angajatii fermelor din Jimbolia se vor specializa in Germania la Institutul de Cercetari din Wollershof. Centrul de Cercetare-Proiectare pentru Piscicultura din Galati urmeaza sa produca circa un milion de icre embrionate de morun si pastruga pentru asociatia EuroSturio-Romania. De amintit ca ideea cresterii sturionilor in Banat ii apartine actualului ministru al agriculturii, Ilie Sarbu. Anul trecut, pe vremea cind detinea functia de presedinte al Consiliului Judetean Timis, Sarbu a vizitat in Germania o crescatorie de sturioni albi care i s-a parut o afacere ideala si pentru Romania. Nemtii sustineau atunci ca Jimbolia ar fi locul ideal de crestere a sturionilor in Romania datorita izvoarelor de apa termala si ca o astfel de ferma piscicola ar atrage investitii de circa 6 milioane de marci. NICOLETA BURTAN 