 Petrom si benzinarii particulari, sacul si peticul Atit unii cit si ceilalti se folosesc de criza de motorina pentru a umfla preturile Scumpirea peste noapte a motorinei la benzinariile Societatii Nationale de Petrol, in urma presiunilor efectuate de benzinarii privati autohtoni, va atrage dupa sine un nou val de scumpiri. Este deja o realitate semnalul de majorare a preturilor la principalele produse si servicii de pe piata, dat de fiecare crestere a pretului carburantilor, astfel ca este putin probabil ca scumpirea cu 10% a motorinei la benzinariile de stat, decisa in cursul zilei de miercuri, sa faca exceptie de aceasta data. Este suficient de amintit faptul ca, zilele trecute, transportatorii au anuntat ca, daca nu vor avea intiietate la pompele Petrom, vor fi nevoiti sa mareasca pretul biletelor la transportul in comun cu cel putin 20%. Miercuri dupa-amiaza, dupa doua zile de proteste ale benzinarilor particulari, conducerea Societatii Nationale a Petrolului a anuntat ca aduce pretul motorinei, practicat la pompele proprii, la nivelul preturilor practicate de cei mai multi benzinari privati, deci o scumpeste cu 1.000 de lei/litru. Masura, surprinzatoare in fapt, pentru ca nu a fost justificata nicicum economic, denota faptul ca pretul carburantilor a fost un instrument politic. Asa a fost comentata de altfel si ieri in cadrul Adunarii Generale a Actionarilor SNP Petrom, care a decis ca de la anu' pretul sa reflecte strict cheltuielile, nu sa fie la mina politicienilor. Surse din cadrul sectorului au recunoscut ca benzinarii particulari au si ei dreptate, cind cer sa nu fie impinsi spre faliment prin tratament discriminatoriu. Acestea au precizat ca problemele incep de fapt de la criza de produse, trei sferturi din rafinariile autohtone preferind sa exporte benzina si motorina sau sa o vinda in tara, dar la pret dublu. In aceste conditii, operatorii privati nu pot sa se indrepte decit spre cel mai ieftin furnizor, care, la rindu-i, nu este decit o societate comerciala. Calculele economice arata ca pretul motorinei vindute la statiile Petrom ar trebui sa se situeze la 11.000 de lei/l, cu 500 de lei mai scump decit in prezent. Benzinarii particulari practica insa preturi de pina la 15.000 de lei/l de motorina, invocind criza de produs si pretul mare din depozitul Petrom. Aceeasi sursa considera ca benzinarii nu au dreptul si nu au nici o baza legala sa judece pretul cu care benzinariile SNP isi vind marfa. Promisiuni neonorate Desi ministrul industriei, Radu Berceanu, promitea, in urma cu doua luni, sa nu modifice pretul carburantilor pina la sfirsitul anului, rafinariile Arpechim si Petrobrazi au scumpit carburantii la poarta pentru a pune capat speculei. La scurta vreme, responsabilii SNP au decis sa nu mai vinda nici un gram de produs la poarta rafnariilor, ci doar prin intermediul depozitelor proprii, la un pret mai mare. Astfel, pretul carburantilor la benzinariile particulare a crescut. Pentru redresare, benzinarii au gasit ca tap ispasitor SNP-ul si au cerut, pe linga reducerea pretului si revenirea la sistemul de livrare la poarta rafinariilor, scoaterea benzinariilor din sistemul Societatii Nationale a petrolului. Ieri, reprezentantii Asociatiei Petrolistilor Independenti au facut chiar si o interventie la premierul Isarescu. Ei cer acces si conditii egale la poarta producatorului pentru toti operatorii privati, atit la preturile de livrare, cit si la cotele de produs, precum si interzicerea livrarilor angro catre firme care nu detin investitii in domeniu (catre IAS-uri de exemplu, care consuma angro motorina in perioadele de campanie). Petrolistii independenti acuza SNP de monopol, de incalcarea legii concurentei si a altor legi care regleaza mecanismul economiei de piata. SNP Petrom SA detine in prezent 40% din piata de produse petroliere autohtone, operatorii privati de pe piata, inclusiv marile companii internationale, acoperind diferenta de 60%. MIHAELA BALEA IULIANA ANGHEL Scumpirea produselor agroalimentare este certa, dar nu va lua amploare Reprezentantii patronatelor din industria agroalimentara sint de parere in unanimitate ca recenta scumpire a motorinei se va resimti in preturile produselor alimentare de baza, dar nu inainte de Anul Nou. Aceasta nu inseamna insa ca romanii vor fi ocoliti de scumpiri de Sarbatori. Potrivit presedintelui Uniunii Nationale Interprofesionale din Agricultura si Alimentatie (UNIPAA), Marius Iliev, a anuntat ca efectele scumpirii motorinei se vor resimti in pretul carnii de porc abia in lunile ianuarie-februarie. Totusi, pina atunci, ne putem astepta la o scumpire cu maximum 10% a pretului carnii de porc in preajma Craciunului si Revelionului, cind se va inregistra un virf al pretului generat de cererea foarte mare de carne. Romanii nu vor trebui sa-si faca griji in legatura cu pretul carnii de pasare, a anuntat Ilie Van, presedintele Uniunii Crescatorilor de Pasari din Romania (UCPR). El a exclus scumpirea carnii de pasare pentru ca la ora actuala exista stocuri substantiale si, mai ales, pentru ca in preajma Sarbatorilor de iarna, vinzarile au tendinta de a scadea putin, pentru ca in aceasta perioada populatia isi orienteaza preferintele gastronomice catre alte produse alimentare. In schimb, la oua, desi pretul s-a stabilizat la circa 1.500 de lei bucata la producator (fara TVA), ne putem o astepta la o scumpire daca cererea va fi foarte mare, in preajma Sarbatorilor. In ceea, priveste lactatele, pina la sfirsitul acestei luni, preturile acestor produse, in special ale celor proaspete, vor creste cu circa 5-7%, a precizat Valeriu Steriu, presedintele Asociatiei Patronale Romane din Industria Laptelui (APRIL). In schimb, de la inceputul anului viitor, se va face resimtita lipsa acuta a laptelui ca materie prima, generata de seceta de asta-vara, care ar putea contribui la scumpirea lactatelor cu circa 10-15%. "Ne confruntam cu un deficit in ceea ce priveste laptele cum nu a mai fost de mult, ba chiar putem spune ca in acest an avem cele mai scumpe lactate din totii anii", a aratat Steriu. NICOLETA BURTAN Soarta economiei depinde de curajul si luciditatea noului guvern Presa nationala a consemnat in ultimele saptamini opinii ale unor analisti, dar si intentii ale unor lideri ai PDSR privind continutul programului economic pentru anul 2001. De pilda, dl. Viorel Salagean este de parere ca noul guvern nu ar trebui sa-si propuna o tinta de crestere economica (a PIB-ului) inferioara lui 5,5-6%. (Adevarul, 5 decembrie a.c). Acelasi analist vorbeste despre un obiectiv de inflatie despre 25% si de noi masuri fiscale de stimulare a investitiilor. Unii lideri ai partidului de guvernamint au subliniat nevoia de redresare a economiei si formare de locuri de munca, evocind totodata posibilitatea unei tinte de deficit bugetar in jur de 4,5%. In acelasi timp s-a accentuat nevoia de intarire a supravegherii de catre Banca Nationala a sistemului bancar si s-au facut aluzii la posibila schimbare a regulamentului de functionare a bancii centrale. In cele ce urmeaza voi face scurte observatii privind tinta de crestere economica si deficitul bugetar consolidat pornind de la posibile tensiuni intre obiectivele politicii economice si constringerile existente. Pentru discutie merita sa fie precizate circumstantele economice de baza ale momentului. Prefatat de semne vizibile in ultimul trimestru al anului precedent, anul 2000 consemneaza stoparea declinului economic prelungit din intervalul 1997-1999 si inregistrarea unei recuperari de circa. 2,5% a Produsului Intern Brut(PIB), cresterea viguroasa a exporturilor (plus 23% fata de anul 1999), mentinerea deficitului de cont curent la sub 4,5% din PIB, consolidarea rezervelor valutare ale Bancii Nationale (BNR) la peste 2,3 miliarde dolari SUA. Reversul medaliei este reprezentat de persistenta inflatiei anuale inalte (aproximativ 40%), nivelul ridicat al indisciplinei financiare (arierate de peste 35% din PIB, potrivit datelor Ministerului de Finante), fragilitatea sistemului financiar-bancar, numarul foarte mare al persoanelor care traiesc sub pragul saraciei (peste 45% din populatie), o ingrijoratoare "oboseala sociala" care complica procesul de reforme si mareste senzitivitatea populatiei la costurile acestora, etc. Executivul trebuie sa impace exigentele reformelor structurale cu asteptarile cetatenilor Dupa cum evidentiaza numerosi analisti politici si economici marea provocare pentru noul guvern este de a impaca exigentele reformelor structurale -care au costuri mari-cu starea de spirit si asteptarile celor mai multi cetateni, care sunt deceptionati si istoviti de nereusitele tranzitiei. Avind in vedere acest context social si economic foarte delicat obiectivul central al politicii economice (macroeconomice) in anul viitor trebuie sa fie intarirea tendintei de recuperare (crestere) economica pe baze sanatoase, ceea ce presupune reducerea inflatiei. Fara crestere economica si inflatie in scadere nu se poate combate saracia si nu se poate reda sperante populatiei. De altfel, sondajele arata ca somajul si inflatia sunt principalele griji ale cetatenilor. Sunt de parere ca noul guvern poate urmari consolidarea tendintei de crestere a PIB-ului, formarea de noi locuri de munca, concomitent cu reducerea inflatiei. In ceea ce priveste inflatia diminuarea acesteia spre nivelul anual de 25% mi se pare realista ca obiectiv. Dar tintele mentionate nu sunt usor de realizat simultan daca se omite o serie de constringeri si conditionari reciproce. Astfel, pentru a fi credibila si a deveni durabila cresterea economica are nevoie de propulsie, dar nu conjuncturala, ceea ce inseamna evitarea finantarii inflationiste, sau care nu poate fi sustinuta decit pe termen scurt, de exemplu prin marirea excesiva a cheltuielilor bugetare ; o crestere economica durabila implica reluarea procesului investitional si invigorarea cererii agregate fara deteriorarea principalelor echilibre. A avea crestere economica simultan cu reducerea inflatiei (ceea ce ar fi un mijloc eficient de a-i proteja pe cei cu veniturile cele mai scazute si ar modifica in bine starea de spirit a cetatenilor) cere, printre altele: - o politica monetara eficace in ceea ce priveste controlul lichiditatii (masei monetare/ creditului) in sistem; - o buna conlucrare intre BNR si Ministerul Finantelor (Trezoreria Statului) in corelarea operatiunilor de injectie si absorbtie de baza monetara, inclusiv prin operatiunile cu titlurile de stat. In acest context, subliniez importanta respectarii independentei BNR atit ca institutie, cit si in ceea ce priveste formularea politicii sale, care trebuie sa aiba ca principal obiectiv stabilitatea preturilor ; o buna conlucrare intre guvern si BNR nu presupune subordonarea acesteia din urma. Esential este sa existe oameni competenti si responsabili, care empatizeaza profesional; - intarirea severa a supravegherii sistemului bancar de catre BNR, intarirea, in general, a supravegherii sistemului financiar-bancar; - transmiterea de semnale credibile pentru domolirea anticipatiilor inflationiste, care presupun declaratii adecvate ale guvernantilor si masuri de reforme mutual consistente; realizarea unui pact social cu sindicatele (cu partenerii sociali) ar ajuta mult programul economic; - o politica a cursului de schimb care sa nu permita o apreciere in termeni reali a leului fata de o valuta compozit (euro-dolar) care ar tensiona balanta de plati prin revenirea la deficite comerciale mari ce nu ar fi finantate de intrari substantiale de investitii straine directe; - un deficit bugetar usor finantabil, care sa asigure scaderea ratelor nominale si reale ale dobinzilor; - limitarea utilizarii de catre bancile comerciale a titlurilor de stat, sub forma de colateral, in obtinerea de finantare de la BNR (care poate fi o finantare indirecta a deficitului bugetar). Referitor la controlul de catre BNR al lichiditatii in sistem, este vital sa se reduca cit mai mult operatiunile sale cvasi-fiscale (ce echivaleaza cu finantarea de catre banca centrala a deficitului bugetar), care au continuat si in ultimii ani mai ales ca urmare a efortului de asanare a sistemului bancar. Cei care afirma ca BNR a practicat si practica inca o politica monetara "monetarista" par sa ignore nu numai semnificatia persistentei inflatiei inalte, dar si existenta inca a unor operatiuni cvasi-fiscale. Pentru atenuarea anticipatiilor inflationiste, este necesar sa se actioneze mai ferm pentru scaderea arieratelor si controlul activitatii utilitatilor publice, a monopolurilor in general (care practica politica de preturi monopolista). O compensare monetara globala ar submina efortul de scadere al inflatiei Ar trebui ca noul guvern sa fie mai curajos (decit precedentele) in atacarea problemei indisciplinei financiare, avind in vedere ca economia cunoaste in prezent un reviriment si deci crearea de locuri de munca ar fi mai facila. Nu trebuie sa se procedeze la o compensare monetara globala, care ar submina efortul de scadere a inflatiei si ar avea efect contrar disciplinei financiare. Reducerea arieratelor depinde si de mersul privatizarii ca modalitate de impunere de constringeri bugetare tari . Cele subliniate mai sus sugereaza ca obiectivul de crestere economica pentru 2001 nu trebuie stabilit si urmarit cu riscul de a inflama procesul inflationist, sau a ingreuna finantarea dezechilibrului extern. Daca nu s-ar tine cont de asemenea restrictii, s-ar favoriza intrarea intr-un nou ciclu de avint si prabusire, ce ar putea avea efecte mai mult decit dramatice pe plan economic si social (politic). A incerca realizarea unei cresteri de 5,5-6% in anul 2001, cu orice pret, ar compromite ceea ce conteaza cel mai mult intr-o perspectiva mai indelungata, si anume realizarea de crestere economica durabila. Daca, finalmente, un astfel de ritm de crestere s-ar realiza, el trebuie sa fie rodul evolutiei echilibrate a economiei. Iar daca cresterea pe termen mai lung s-ar dovedi si rapida, cu atit mai bine, dar acest deziderat depinde de o rata de investitie interna de peste 30% (in prezent aceasta este de 17-18%), de cresterea valorii adaugate a exporturilor noastre etc. Pentru cresterea in anii urmatori trebuie create acum premise sanatoase. De aceea, numai pe baza unei analize temeinice este intelept ca guvernul sa-si propuna obiectivul de crestere economica pentru anul urmator. In acest context, iese in relief semnificatia marimii deficitului bugetar programat pentru anul viitor. Si experienta anului in curs arata marea variabilitate a unor posturi-cheie in structura bugetului. Este foarte probabil ca guvernul Isarescu sa termine exercitiul financiar pe acest an cu un deficit consolidat in jur de 3,5% beneficiind si de impactul inflatiei superioare (celei avute in calcul initial), care a redus cheltuielile bugetului in termeni reali, si de un serviciu al datoriei publice (dobinzi la titlurile de stat) mai mic decit cel prognozat. Astfel, un progres major in lupta contra inflatiei si o scadere semnificativa a dobinzilor ar permite cresterea celorlalte cheltuieli bugetare (in afara serviciului datoriei publice), chiar daca deficitul ar ramine acelasi, sau chiar s-ar reduce (de pilda, 3,5% deficit operational si 5% din PIB reprezentind serviciul datoriei ar permite cheltuieli publice mai mari in infrastructura, sanatate, invatamint, decit un deficit operational de 4,5% si un serviciu al datoriei publice, sa zicem, de 6,5% din PIB). Nu mai vorbesc de importanta reducerii deficitului cvasi-fiscal (arieratelor), care ar ajuta mult combaterea inflatiei. Noul guvern se cuvine sa ia in consideratie, alaturi de propriile deziderate (inclusiv in materie de reforma fiscala), inertia structurala a constructiei bugetului, efectele actelor normative adoptate de cabinetul precedent si, nu in cele din urma, posibilitatile de finantare pe piata interna si externa. Finantarea externa este legata de acordul cu FMI Cu cit se va ajunge mai repede la un aranjament cu Fondul Monetar International, cu atit mai usor ii va fi noului guvern sa obtina finantare externa. Evolutia economiei, a inflatiei vor influenta si posibilitatea de noi emisiuni de obligatiuni ale Romaniei pe pietele de capital externe, in conditii mai favorabile. Si chiar daca am admite existenta unei finantari externe considerabile proiectia de deficit bugetar trebuie sa tina cont de caracteristici ale economiei monetare romanesti. Ma gindesc in primul rind la gradul sau scazut de monetizare (stocul de moneda emisa de BNR constituie cca. 4,5% din PIB), ceea ce face ca injectiile de baza monetara ale BNR, ce sint contrapartida la finantarile externe, sa conduca usor la cresteri ale preturilor in cazul in care banca centrala nu reuseste sa controleze eficace lichiditatea (prin operatiuni de sterilizare). Iar daca aceste injectii suplimentare de baza monetara s-ar resorbi (s-ar intoarce la BNR) prin achizitii de valuta, de catre intreprinderi cu scopul efectuarii de importuri, am asista la o crestere corespondenta a deficitului comercial si a celui de cont curent, evolutii care nu ar fi de bun augur. Din punct de vedere teoretic, programarea unui deficit bugetar consolidat ridicat (intre 4,5-5%) care sa nu tensioneze piata creditului intern si sa nu intretina expectatiile inflationiste ar presupune un progres remarcabil in disciplinarea financiara a economiei -deci mult mai putine arierate. Este posibil acest lucru intr-o perspectiva imediata? Prin urmare, este intelept ca noul guvern sa nu avanseze o cifra legata de tinta de deficit bugetar consolidat inainte de a evalua efectele intentiilor sale de politica fiscala, politica sociala, finantarea interna si externa posibila, obiectivul de inflatie in corelatie cu programul monetar si cel de consolidare a rezervelor valutare ale BNR. DANIEL DAIANU N.R. - Titlul si subtitlurile apartin redactiei Fiind informat ca i se pregateste ceva, Ioan Popa nu lasa actionarii SNP PETROM sa participe la AGA Comisia Nationala a Valorilor Mobiliare (CNVM) a fost sesizata ieri ca imputernicitul societatii de valori mobiliare International Securities SA a fost impiedicat sa reprezinte aceasta societate la AGA SNP PETROM. Luind act de sesizare, CNVM a trimis la PETROM o echipa de comisari care au constatat ca interdictia aplicata imputernicitului International Securities SA nu a fost conforma cu legislatia. Oficialii CNVM spun ca din verificarea Registrului Actionarilor PETROM a reiesit ca la 8 decembrie a.c. firma International Securities detinea 3.308 actiuni. Conducerrea PETROM a declarat ca imputernicitul firmei International Securities a fost impiedicat sa participe la AGA deoarece nu figureaza ca actionar al PETROM. CNVM a aratat ca acest aspect nu poate fi sustinut legal, si din acest motiv PETROM va fi amendata contraventional, conform OG 229/2000, cu o suma cuprinsa intre 50 si 250 de milioane de lei. Actionarul International Securities SA a anuntat ca va actiona in instanta SNP PETROM in vederea anularii AGA de ieri. Surse oficiale din interiorul PETROM sustin ca decizia de a-i interzice participarea la AGA imputernicitului firmei International Securities a fost perfect legala. Surse neoficiale din cadrul actionarilor sustin "nsa ca reprezentantul International Securities a fost impiedicat sa participe la AGA din ordinul lui Ioan Popa, deoarece in cadrul AGA acesta ar fi urmat sa faca o serie de dezvaluiri incendiare acuzatoare la adresa conducerii acestei companii.(O.Z.) 