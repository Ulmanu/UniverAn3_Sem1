 Detinutii jongleaza dupa gratii cu droguri, alcool, bani, bijuterii, celulare, pagere, benzina sau vopsele Talciocul din penitenciare Obiectele ajung in puscarii cu ajutorul familiilor sau al gardienilor corupti; Smecheriile vechi si noi asigura "marfa" in mod constant; Celular in salam sau in salata boeuf; Votca pompata cu seringa in conserve; Spaga de 2.000$ Anul acesta, incepind chiar cu data de 1 ianuarie, au evadat sase detinuti. Alti sase au parasit locul de munca. In total, 12 puscariasi scapati de sub controlul cadrelor care lucreaza in penitenciarele romanesti. Cu mult mai multi au incalcat insa regulile. Au folosit telefoane mobile si chiar fixe in interiorul celulelor. Au posedat arme ori si le-au fabricat singuri. Au consumat si au facut trafic cu droguri. Alcoolul este deja la ordinea zilei in celule. Spatiul penitenciarelor romanesti este guvernat de bani, exact ca si lumea din afara. Detinutii nu se supun legii nici dupa gratii. Ei cumpara cadrele, cumpara arme, cumpara droguri...cumpara tot. Obiecte la care legal detinutii nu ar trebui sa aiba acces sub nici o forma sint gasite la fiecare perchezitie bine pusa la punct. Sint confiscate, dupa care ajung inapoi la detinuti prin intermediul unor cadre corupte. Daca nu, nici o problema. Detinutii fac rost de altele. Cit de greu este de obtinut un astfel de obiect interzis? Nu prea greu. Telefon in radio si alcool in cutii de compot La Penitenciarul de Maxima Siguranta Craiova a fost gasit un telefon fix. Detinutii il ascunsesera intr-un aparat de radio. Aparatul a fost cablat la un fir telefonic. Gasit intr-un tirziu de cadrele penitenciarului, telefonul a fost dezactivat. Iar singura pedeapsa pentru cei doi detinuti care pusesera la cale toata tarasenia a fost transferarea lor disciplinara intr-un alt penitenciar. Tot in Penitenciarul Craiova au fost gasite si confiscate aparate de fotografiat de la detinutii Buza Nicu, Rotariu Florin si Bogzan Alina. De la Poenaru Filip a fost confiscat un telefon mobil. In Penitenciarul Vaslui a fost gasita, in posesia detinutului Scurei Costel, naftalina. Acesta intentiona sa o foloseasca pentru confectionarea de artificii artizanale. Vizitele lungi si dese... Modul in care detinutii intra in posesia acestor obiecte nu mai este de mult un mister pentru specialisti. Cea mai importanta sursa sint neglijenta si coruptia cadrelor din penitenciare. Asa este posibila introducerea acestor obiecte din exterior. Mai ales cu ocazia vizitelor, care se desfasoara intr-o camera speciala, dotata cu mese si scaune si... rude. Familia si prietenii vin in vizita si, discret, printre faldurile rochiei sau in decolteul atragator isi face loc o pungulita cu droguri, un telefon sau cine stie ce alt lucru minunat. Daca se intimpla ca vreun cadru sa observe ceva nu este exclusa posibilitatea ca respectivul sa fie cumparat. Asa s-a intimplat in cazul fratilor Gemeni, cind cele cinci cadre care efectiv le-au adus telefoane mobile si camere de luat vederi au fost platite cu impresionantele sume de 4 milioane de lei si 2.000 de dolari. Pachetele primite de la familie sint insa uneori atit de ingenios camuflate incit nici cel mai zelos cadru nu le poate dibui adevaratul scop. Spre exemplu, la penitenciarul Jilava, cadrele s-au intrebat, mult timp, de ce cutiile goale de la conservele de compot nu mai aveau eticheta si prezentau doua gaurele diametral opuse. Asa au descoperit o noua tehnica ingenioasa de introducere a alcoolului dupa gratii. Familia dezlipea cu grija eticheta circulara. Apoi gaurea cutia si lasa sa se scurga tot sucul din interior. Dupa care, cu ajutorul unei seringi introducea alcool prin aceleasi gaurele. Un bat de chibrit rupt in doua era suficient pentru a sluji drept dop discret celor doua gaurele. Eticheta era lipita apoi deasupra, exact cum fusese si inainte. Celulare in salam si salata boeuf Tot in penitenciarul Jilava au fost gasita o doza de heroina asupra detinutului Grosu Costel Marius si una de canabis asupra lui Carbunescu Nicusor Grigoras. Ambele, furnizate de familii. La acelasi penitenciar s-au gasit in ultimul an opt telefoane mobile. Toate au fost introduse in unitate prin sectorul "Vizite", de familiile detinutilor. Doua dintre telefoane au fost ascunse, unul intr-un vas cu salata de boeuf si celalalt intr-un calup de salam. Detinutul Miron Ion Voicu a pacalit cadrele o bucata buna de timp, pastrind asupra lui un pager ECO prin care primea mesaje de la sotia lui din Cluj. El le-a explicat cadrelor ca pagerul ar fi un ceas desteptator cu baterii. In Penitenciarul Bacau, detinutul Grigoras Viorel a primit un aparat foto prin sectorul "Vizite" si l-a inapoiat iubitei sale in acelasi mod pentru a developa fotografiile. Banii reprezinta un alt "lux necesar" in inchisori. Asa ca familiile isi dovedesc inventivitatea si la acest capitol. La Penitenciarul Jilava, cadrele au gasit banii ascunsi in caiete si chiar in borcanele cu untura. "Caleasca" aduce cadoul la geam Instrumentele folosite pentru realizarea tatuajelor "profesioniste" se obtin prin demontarea motoraselor, transformatoarelor si a altor componente din radiouri si casetofoane, la care se adauga arcuri, mine si tuburi de la pixuri. In penitenciarele Braila, Iasi si Craiova au fost descoperite instalatii confectionate dintr-un vas acoperit cu o farfurie din aluminiu sau inoxidabila, sau un bidon din plastic in care a fost introdus un fierbator electric improvizat folosite la distilarea alcoolului. La Penitenciarul Craiova, instalatia de distilare era ascunsa intr-o nisa obtinuta de detinuti prin dislocarea unor caramizi din perete. Toate aceste obiecte interzise le sint de mare folos detinutilor. Ei si le transmit unul altuia, le vind sau le fac cadou prietenilor. La plimbare, in curte, schimbul se face in mod direct. O alta solutie este transmiterea acestora prin detinutii care servesc masa si au astfel acces la toti ceilalti puscariasi. In final, exista "calestile". Mai riscante, dar eficiente mai ales in cazul cadourilor fara o valoare foarte mare. Detinutii leaga un cosulet sau o punga cu o sfoara si le lasa pe geam pina ajunge fie la detinutul care se afla jos in curte, fie la unul de la un etaj inferior. Astfel risca sa fie prinsi de cadrele unitatii, dar se si amuza cind reusesc sa traga caleasca la timp printre gratii fara sa fie prinsi. Smecheriile si complicitatea gardienilor - cheia succesului Perchezitiile generale se executa in majoritatea penitenciarelor o data pe luna. In functie de situatie se pot efectua perchezitii ori de cite ori este nevoie. Astfel de perchezitii generale sint eficiente in sensul ca sint gasite foarte multe obiecte ascunse. Dar marele lor dezavantaj este ca aproape niciodata nu pot fi descoperiti si adevaratii posesori: cei care le-au confectionat, primit sau folosit. Asa ca nu exista nici o altfel de sanctiune in afara de confiscarea obiectului respectiv. In plus, exista cadre corupte, care, pentru o anumita suma de bani, aduc obiectul respectiv inapoi in celula. De cele mai multe ori, detinutii afla cu o zi inainte de aceste perchezitii si isi pot lua masuri sporite de siguranta. De exemplu, la Penitenciarul Iasi detinutul Bejenaru Viorel a stiut cu o zi inainte despre perchezitia care urma sa aiba loc si a ascuns un cablu electric lung de 20 de metri in saltea. Cablul a fost descoperit in cadrul unei perchezitii ulterioare, neplanificate. Cele mai eficiente perchezitii sint cele efectuate individual si neplanificat. Asa se pot descoperi si obiectele, si posesorul lor. Pentru a incerca sa evite gasirea obiectului compromitator, detinutii obisnuiesc sa-si murdareasca hainele cu vaselina exact in zona in care au ascuns obiectul respectiv, determinind astfel cadrele neglijente sa efectueze o perchezitie cit mai superficiala. Ramine cum am stabilit In fata unui asemenea arsenal al detinutilor, cadrele nici nu se mai uita la incalcari mici ale regulamentului, cum ar fi detinerea de materiale pornografice, instrumente de tatuare, tigari si cafea peste normele alocate, detergent sau aracet. Desi chiar si acestea pot fi periculoase in mina unui detinut. La Penitenciarul Iasi, detinutul Ababei Cristinel Florinel, condamnat la 13 ani de inchisoare pentru viol, folosea aparatul improvizat de tatuare pentru a impregna in pielea doritorilor de autoagresare pilitura de cauciuc amestecata cu urina. Asigurindu-le astfel un drum la spital si unul dintre cele mai costisitoare tratamente pentru statul roman: citeva zeci de milioane pentru vindecarea unui bolnav care s-a autoinjectat cu secretii ale propriului corp. Cadrele din penitenciare sint prost platite si au un program de lucru extrem de solicitant. Numarul lor este insuficient pentru supraaglomerarea din puscarii. Sistemele de siguranta existente in penitenciarele romanesti sint foarte vechi. Tehnologia moderna folosita in tarile dezvoltate nu a ajuns inca nici macar in penitenciarul cel mai modern din tara: Bucuresti-Rahova. Asa ca detinutii pot face aproape tot ceea ce vor, chiar si dupa gratii. LAURA LICA Colonelul Soricica a dat in judecata M.I. Surse neoficiale din politie afirma ca fostul sef al Brigazii de Politie Rutiera din Politia Capitalei, colonelul Ion Soricica, a dat in judecata Ministerul de Interne reclamind ca ar fi fost eliberat abuziv din functie. Aceleasi surse ne-au declarat ca, in prima instanta, colonelul Soricica a avut cistig de cauza, existind o hotarire judecatoreasca favorabila lui, atacata insa, prin apel, de catre Ministerul de Interne. Reamintim ca, in urma dezvaluirilor din "Evenimentul zilei", Corpul de Control al ministrului de interne a dispus o ancheta in urma careia colonelul Ion Soricica a fost eliberat din functie, fara sesizarea Parchetului Militar pentru cercetarea abuzurilor si ilegalitatilor constatate. De unde se vede treaba ca pe cine nu lasi sa moara nu te lasa sa traiesti. NICOLETA SAVIN Din cauza injumatatirii normei de hrana si a intirzierii platii aferente, Militarii romani dau in clocot Numerosi ofiteri din CLuj s-au inscris in Fundatia "ProTransilvania", a lui Sabin Gherman Armata Romaniei trece zilele acestea prin momente tensionate, provocate de faptul ca militarii nu si-au primit la timp norma de hrana lunara (M50), in valoare de un milion de lei, dar si pentru ca aceasta a fost redusa la jumatate. Din cauza diminuarii, dar si pentru ca alocarea indemnizatiilor de hrana se face cu intirziere de foarte multe luni, cadrele militare de la o serie de unitati atit din tara, cit si din Bucuresti au refuzat sa-si ridice banii. Starea de tensiune creata in rindul militarilor romni se accentueaza pe zi ce trece si risca sa se transforme intr-un scandal de proportii. Sorin Frunzaverde, aflat in vizita in Turcia, nu crede ca situatia e grava La nivelul Ministerului Apararii, ofiterii spun ca au miinile legate. "Nu depinde de noi. Credeti ca nu ne dam seama ce se intimpla? Stim ca, in special in rindul subofiterilor si a maistrilor militari, situatia e dramatica. Multi dintre ei traiesc dintr-un singur salariu. Majoritatea au copii si o parte din sotiile lor nu lucreaza. Speram sa se rezolve aceasta problema o data pentru totdeauna". Pe de alta parte, ministrul civil al apararii, Sorin Frunzaverde, aflat intr-o vizita de lucru in Turcia, e de parere ca situatia nu e tocmai grava. Ministrul Frunzaverde a declarat ieri ca va continua demersurile pe linga premierul Mugur Isarescu "pentru gasirea solutiilor de finantare integrala a necesarului armatei pina la sfirsitul anului". Acelasi ministru a gasit, in timp ce se afla la vecinii nosti turci, trei noi resurse pentru a depasi situatia creata: valorificarea materialelor existente pe stoc, reesalonarea unor credite externe si suplimentarea alocatiilor bugetare. Constrins de situatie, Sorin Frunzaverde declara de la tarmul Marii Marmara: "Vor fi alocate cu prioritate fonduri pentru cheltuieli de personal si de materiale, doua capitole bugetare la care se regasesc, in principal, intirzierile de plata". In plus, se precizeaza intr-un comunicat MApN, saptamina viitoare, in cursul zilei de luni, primul-ministru va reanaliza demersul MApN de asigurare a alocatiilor bugetare pe luna iulie la nivelul solicitat, adica integral. Ar fi totusi mult mai edificator daca domnul ministru ar face o mica incursiune, neanuntata, desigur, in mijlocul militarilor de rind, in caminele unde acestia stau inghesuiti intr-o singura camera, cu nevasta si copiii. In citeva unitati din Capitala, militarii "au dat cu subsemnatu'" Potrivit informatiilor noastre, chiar in unele unitati din Bucuresti, militarii au refuzat sa-si ridice banii, in semn de protest. Acest fapt nu a ramas fara urmari. Potrivit unor surse confidentiale, toti cei care au indraznit sa cricneasca au fost obligati "sa dea cu subsemnatul" si au fost anchetati de ofiterii Directiei Generale de Informatii a Armatei (DGIA). Acestia s-au aflat in ultimele zile in citeva unitati militare din Bucuresti, unde au fost informati ca situatia a fost la un pas sa scape de sub control. Dar nici aceasta masura extrema nu i-a determinat pe militari "sa-nchida gura". Ei sint hotariti sa mearga pina la capat pentru a intra in posesia banilor care li se cuvin. In nenumarate rinduri, aceleasi cadre militare, disperate, ne-au telefonat la redactie pentru a ne semnala situatia cu care se confrunta. Ca sa nu mai spunem ca, de jumatate de an, ei ameninta cu greva, dar se pare ca nimeni nu i-a luat in seama. In cele din urma, si-au luat inima in dinti si-au protestat. Poate ca de aceasta data lucrurile nu vor mai urma acelasi curs. Situatia trebuie reglementata mai ales pe termen lung. Toti militarii cu care am discutat spun ca nu-i incalzeste cu nimic ca vor primi indemnizatiile pentru luna trecuta. Intrebarea care sta pe buzele tuturor e daca luna urmatoare se va intimpla acelasi lucru. Si cit timp le trebuie factorilor de decizie din aceasta tara sa inteleaga ca sint si ei oameni. Desi nu au protestat in fata Guvernului si n-au incendiat masini, au tot dreptul sa fie tratati cum se cuvine. Fundatia "ProTransilvania" are numerosi membri in unitatile militare din Someseni si Floresti In tara, situatia se anunta ceva mai tensionata decit in Bucuresti. Cadrele militare din doua unitati clujene, este vorba despre UM 01248 Someseni si UM 01463 Floresti, si-au smuls joi tresele in semn de protest, anunta surse locale. Ei au refuzat sa-si ridice indemnizatiile de hrana, intrucit le-au fost diminuate cu 50 la suta. Florin Ghiuritan, purtator de cuvint, ne-a declarat ca aceste proteste nu au existat numai la nivelul Armatei IV Transilvania, ci au fost semnalate si la fortele aeriene si cele maritime. Gen. de corp de armata Dorin Gheorghiu, comandantul Armatei IV Transilvania, sustine ca problema asigurarii integrale a drepturilor banesti de solda si hrana pe luna iulie este "in curs de rezolvare". Gen. Gheorghiu a recunoscut ca au existat nemultumiri in rindul cadrelor militare din subordinea sa, insa apreciaza ca acestea nu s-au reflectat in "gesturi incompatibile cu onoarea si demnitatea cadrelor militare". Pentru a calma cit de cit spiritele, comandantul Armatei IV sustine ca militarii transilvaneni isi desfasoara acum in mod normal activitatile specifice, astfel incit imaginea Romaniei la exercitiul NATO/PfP "Cooperative Best Effort 2000", ce se va desfasura in zona sa de responsabilitate, sa nu iasa sifonata. Referitor la smulgerea treselor, varianta adoptata de Sorin Frunzaverde, ministrul apararii, este aceea ca, din cauza vremii racoroase, militarii si-ar fi luat o bluza in plus pe ei. Mai mult insa, ieri, la Cluj, a aparut informatia, cu protestul cadrelor, conform careia in cele doua unitati militare din Someseni si Floresti ar exista numerosi ofiteri inscrisi la Fundatia ProTransilvania, condusa de Sabin Gherman. Mai exact, la Floresti ar fi vorba despre aproximativ 30 de cadre militare, iar la Someseni de zece. Liderul ProTransilvania ne-a declarat intr-adevar, fundatia pe care o conduce are mai multi membri care sint ofiteri la cele doua unitati militare. "Este optiunea lor civica, care nu are nimic de-a face cu politica, iar listele membrilor ProTransilvania sint secrete", a adaugat Gherman. Cadrele militare din Bacau ameninta cu iesirea in strada Militarii din Bacau acuza neplata alocatiilor de hrana pe mai multe luni si sint nemultumiti din cauza intirzierilor mari la plata acestora. Dupa cum ne-a declarat un ofiter de la Unitatea de Tancuri din Bacau, care a dorit sa-si pastreze anonimatul, alocatiile pe luna iunie, in valoare de circa un milion de lei, nu s-au dat nici la aceasta ora. In plus, nu s-au primit diferentele de circa 700.000 de lei lunar pentru perioada ianuarie-mai 2000, precum si alocatiile pentru hrana pe luna iulie. Militarii sint nemultumiti din cauza ca si-au facut foarte multe datorii, pe care acum nu le mai pot restitui. "Daca aceste situatii se rezolva numai cu proteste de strada, vom iesi in strada", ne-a declarat aceeasi sursa. Corpul 10 Armata "Stefan cel Mare si Sfint" este in fierbere Si in rindul cadrele militare angajate la Corpul 10 Armata razbat aceleasi nemultumiri. Pentru ca s-a ordonat discretie totala in acest caz, problemele militarilor ieseni le-am aflat de la diversi ofiteri ale caror retributii s-au diminuat de ceva timp. Fondurile aferente Ordinului M 50, reprezentind compensatia de hrana neimpozabila, nu au mai fost primite la Corpul 10 de doua luni, iar compensatia de haine de foarte multa vreme. Ofiterii au ajuns sa-si comande uniforma la croitor, pe banii lor, si acum ajung acasa cu inca citeva milioane de lei in minus. Din declaratiile mai multor militari am aflat ca aceasta indemnizatie depaseste pentru majoritatea angajatilor suma de un milion de lei si ea se adauga salariilor. Biroul de Presa al Corpului 10 Armata a refuzat sa comenteze situatia sau sa dea detalii despre restantele la plati. Se pare ca atit salariile, cit si indemnizatiile se vor primi pe 25 iulie. Trebuie sa precizam ca nu a fost vorba de un refuz generalizat al militarilor de a-si ridica banii. Daca insa situatia nu se va reglementa, este posibil ca si restul cadrelor militare sa se alature protestatarilor. A. GRIGORE, C. GROSU, B. STANCIU, C. DUMITRESCU Cintaretul lui Hagi - arestat pentru trafic cu masini de lux Poate cea mai importanta retea de trafic de masini de lux a fost anihilata de politistii de la Inspectoratul General al Politiei Transporturi. Zece cetateni romani si moldoveni au fost arestati, in urma cu doua zile, dupa ce politistii au descoperit ca fac parte dintr-o filiera care se ocupa cu inmatricularea si vinzarea unor ma-sini de lux aduse din Occident. Printre acestia se afla si cunoscutul lautar de muzica macedoneana, Gica Coada, cel care i-a compus lui Gica Hagi un cintec in limba sa materna. Filiera Reteaua cuprindea doua persoane cu dubla cetatenie - romana si moldoveana - Svetlana Draganu si Cristian Victor, ambii in virsta de 34 de ani, care se ocupau cu racolarea unor cetateni din Moldova de peste Prut si declarau ca vor sa se repatrieze in Romania. Cum cetatenii moldoveni aveau dreptul de a aduce cu ei, pe linga alte bunuri, si doua autoturisme, membrii filierei se foloseau de aceasta prevedere legala pentru a nu plati taxe vamale la introducerea masinilor in tara. Astfel, cu sprijinul celor doi, au obtinut cetatenie romana mai multe familii din comunele Moscauti, Solcani si Iacoveni, din Raionul Soloca. Desi nu locuiesc in Romania, moldovenii au acte de identitate in regula, figurind cu domiciliul stabil la diferite adrese din Bucuresti ori alte localitati din tara. Pentru sume cuprinse intre 50 si 100 de dolari, cetatenii moldoveni le dadeau actele de identitate membrilor filierei care le foloseau, pe baza unor procuri, pentru introducerea in tara a masinilor. Toate cheltuielile de deplasare in Romania, pentru semnarea documentelor necesare, erau platite de "afaceristii" romani. Prin mijlocirea Svetlanei si al lui Victor, alte opt persoane au cumparat identitatea unor moldoveni si au introdus in Romania, prin metoda repatrierii, numeroase masini. Pina acum, politistii au dovedit introducerea in tara a circa 40 de autovehicule, marcile Opel, BMW, Ford sau Toyota. Afacerea Pe linga Gica Coada, 38 de ani, din Bucuresti, pe lista celor arestati se mai afla bucurestenii Marian Iancu Benga, 36 de ani, unul dintre cunoscutii frati Benga, Valentina Vasile, fosta profesoara de matematica la Liceul "I.L. Caragiale", Catalin Mihnea Apetrei, asistent manager la o firma din Capitala, precum si Ionut Chima, 21 de ani, din Rosiori de Vede, si Gigi Naciniadis, 30 de ani, din Constanta. Potrivit politistilor, Gica Coada a introdus in tara, cumparind identitatea unor moldoveni, trei masini de lux. Acestia au fost ajutati in operatiunea de introducere in tara a masinilor fara plata taxelor vamale de catre inspectorul vamal, Ion Daniel Motea, la Biroul Vamal Bucuresti Otopeni Marfuri si de catre declarantul vamal Marian Gabriel Bigan, angajat al SC "Anamar" SRL. In urma cercetarilor efectuate de politisti reiese ca Bigan a intocmit acte semnind in fals cu numele cetatenilor moldoveni. Masinile erau introduse in tara prin vamile: Bucuresti Otopeni Marfuri, Gara de Nord si Tirguri si Expozitii. Politia a mai descoperit ca membrii filierei se foloseau de acte falsificate si pentru vinzarea masinilor catre diferite persoane. Interesant este ca, printre destinatarii acestor automobile de lux, majoritatea noi, erau si numeroase personalitati, insa cumparatori de buna-credinta. In autoturismul lui Cristian Victor au fost gasite alte 60 de dosare cu documente pregatite pentru introducerea in tara a urmatorului val de masini. Totodata, in urma arestarii celor zece, politistii au primit alte sesizari privitoare la operatiuni asemanatoare cu cea in care a fost implicat Gica Coada. Surse politienesti ne-au declarat ca este posibil ca reteaua sa fie mult mai extinsa sau sa existe si alte retele asemanatoare. Cei zece sint acuzati de fals, uz de fals, inselaciune si folosire de acte falsificate, motiv pentru care Parchetul de pe linga Curtea de Apel Bucuresti a emis pe numele acestora mandate de arestare de 30 de zile. ROXANA MATEUT PETRISOR CANA Pedofilul Olariu face "pagube colaterale": Familia copilului care a scapat cu viata s-a mutat, de rusine, din Suceava La Tribunalul Suceava s-a desfasurat ieri cel de-al doilea termen al procesului intentat de statul roman lui Mihai Olariu, cel care, la sfirsitul anului trecut, a violat trei copii, cu virste cuprinse intre 11 si 13 ani, dintre care doi si-au pierdut viata. Cel mai asteptat moment al procesului de ieri era audierea lui Andrei Constantin Roman, minorul care a scapat cu viata din miinile pedofilului Mihai Olariu si care l-a identificat apoi pe acesta. Insa Instanta suceveana nu a reusit sa-l gaseasca pe copil. Acesta, impreuna cu mama lui, s-a mutat din Suceava. Din cauza rusinii, mama copilului a decis sa vinda apartamentul si toate bunurile pe care le avea in Suceava si sa plece din localitatea de care o leaga cele mai groaznice amintiri ale vietii sale. La proces a fost prezent insa Sorin Constantin Roman, tatal natural al copilului, despartit de mama acestuia de trei ani. El a spus ca Andrei s-a mutat impreuna cu mama lui in comuna suceveana Pirtestii de Jos, satul Virful Dealului. Gratie acestei informatii, Andrei, martorul-cheie al procesului, a fost citat si ar putea fi prezent la termenul urmator. La acest al doilea termen a fost audiat si tatal natural al lui Dragos Bolohan, unul dintre minorii decedati, care a subliniat ca nu mai are pretentii materiale. Gheorghe Traian Ciorba, concubinul mamei lui Dragos, a afirmat in timpul audierii ca baietelul "avea o fire blinda si sensibila si era usor influentabil. Intotdeauna cind era rugat sa faca ceva, accepta fara sa stea pe ginduri. De firea baiatului a profitat Olariu". In sala de judecata au fost prezenti ieri zece jandarmi, chemati pentru a preintimpina eventuale agresiuni asupra pedofilului. Reamintim ca, la primul termen al procesului, Mihai Olariu a recunoscut ca a intretinut relatii sexuale cu cei trei baieti, cu virste intre 11 si 13 ani. La acelasi termen, parintii copiilor decedati, Alexandru Rebciuc si Dragos Bolohan, au solicitat cite 30 de milioane de lei despagubiri pentru cheltuielile de inmormintare. Mama lui Dragos Bolohan a solicitat si daune morale in valoare de 200 de milioane de lei. Urmatorul termen al procesului a fost stabilit de instanta suceveana pentru 28 iulie. TIBERIU AVRAM 