 Fostii demnitari nu vor sa paraseasca vilele statului Scandalul "cuci de lux" Regia Autonoma - "Administratia Patrimoniului Protocolului de Stat" (RA-APPS) s-a imbogatit cu 57 de imobile. Prin Hotarirea de Guvern nr. 214 din 26 ianuarie 2001, publicata in Monitorul Oficial din 5 februarie, Regia Autonoma LOCATO a cedat cele 57 de imobile, cu scopul de a ajuta RA-APPS sa iasa din criza locativa mostenita de la vechii guvernanti. Din totalul imobilelor preluate, doar 15 vor deveni locuinte de protocol pentru persoanele care indeplinesc functii publice, restul de 42 fiind destinate mutarii celor care, fara a avea dreptul legal, s-au eternizat in locuintele din patrimoniul RA-APPS. Demnitarii din guvernul Nastase care au dreptul, conform Legii 114, la o locuinta de protocol, vor avea de ales intre 5 vile, intre care una cu 22 de camere, si 10 apartamente, cu 4 si 5 camere. Dar, chiar daca "oferta" s-a mai marit, criza caselor de protocol persista din cauza celor care nu mai au dreptul la astfel de locuinte, dar care refuza sa le paraseasca, ascunzindu-se indaratul unor contracte de inchiriere prea putin importante. "Nu am repartizat inca nici o locuinta noilor demnitari, desi am primit destule cereri. Pina la data ultimei hotariri de guvern oricum nu aveam ce sa le dau, pentru ca majoritatea caselor administrate de regie sint inchiriate cu contracte de tip ICRAL (ce confera chiriasului drepturi locative, un fel de puteri depline - n.r.), care s-au tot prelungit din oficiu. Pentru cei care vor primi de acum inainte locuinte de protocol, contractele de inchiriere nu vor genera drepturi locative", afirma Radu Nitulescu, director general adjunct al RA-APPS. Cu alte cuvinte, o data plecati din functie, demnitarii vor trebui sa plece si din case. Au fost frecvente insa cazurile in care a fost nevoie de procese si de tot circul somatiilor de evacuare, pentru ca "onorabilii" ramasi fara functie sa elibereze locuintele. Pedistul Cristian Dumitrescu, actualmente deputat, este exemplul cel mai notoriu. Abia dupa ce RA-APPS l-a amenintat cu tribunalul, Dumitrescu a binevoit sa paraseasca locuinta din Primaverii. Ion Tiriac, in schimb, desi ocupa o locuinta care intra in categoria "resedinta oficiala", nu are de gind sa plece, mai ales ca el nu a fost niciodata demnitar. "Tiriac nu va pleca. Este un individ avid dupa avere si putere, si nimeni nu poate sa-l urneasca din locuinta de protocol, desi are in proprietate o vila linga Bucuresti", ne-a declarat Nitulescu. Lista chiriasilor incapatinati este insa cu mult mai lunga. Desi unii nu mai detin functii care sa le permita ocuparea unei locuinte de protocol, iar altii nici macar n-au avut vreodata vreo calitate oficiala, ei bine, toti acestia nu vor, in ruptul capului, sa renunte la casele statului. Reamintim doar citeva nume sonore: Virgil Magureanu, Ilie Ceausescu, Petre Roman, Vasile Bulucea, Dan Iosif, Silviu Brucan, Dan Voiculescu, Cazimir Ionescu, Gelu Voican Voiculescu, Cornel Burtica, Adrian Severin. "Exceptia" Basescu Traian Basescu a obtinut o locuinta de protocol in calitate de ministru al transporturilor. Ulterior, ales primar general al Capitalei, Traian Basescu trebuia sa elibereze locuinta in maximum 60 de zile de la instalarea sa la Primaria Bucurestiului. Basescu a obtinut de la RA-APPS un ragaz dublu decit prevede legea, respectiv pina pe 31 noiembrie. Nici acest termen generos nu a fost respectat. Zilele trecute, RA-APPS si Secretariatul General al Guvernului au decis sa-i prelungeasca totusi contractul locuintei de protocol. "Am apreciat ca functia de primar general al Capitalei este asimilata celei de ministru (sic!), iar conform Legii 114 am decis sa-i prelungim contractul pina cind isi va aranja locuinta unde urmeaza sa se mute", ne-a declarat Radu Nitulescu. N-am inteles insa de ce functia de primar general a fost asimilata celei de ministru. Din cite stim, legea nu prevede asa ceva. La rindul sau, Serban Mihailescu, secretar general al guvernului, ne-a declarat: "Sint atit de multe ilegalitati in legatura cu locuintele de protocol, incit nu era cazul sa ne legam de Basescu. Sint zeci de cazuri de locuinte de protocol ocupate abuziv, si nu avem unde sa cazam demnitarii. Din aceasta cauza, avem cinci ministri care locuiesc la hotel sau pe unde pot. Dar pe de alta parte, nu cred ca trebuie sa ne haituim personalitatile cu somatii de evacuare. Am vrut astfel sa aratam un gest de civilizatie si respect, pentru ca trebuie sa recunosc, Basescu e un primar mai special". Daca ar fi sa ne luam dupa spusele secretarului general al guvernului ar insemna ca aprecierea de "special" poate tine oricind loc de lege. Special poate fi un fost ministru, un om de afaceri sau un vechi demnitar comunist. In realitate insa, nici unul nu are drept la casa de protocol, conform legilor in vigoare. Oricit de special ar fi el. Cinci ministri locuiesc la hotel Am aflat cine sint cei cinci ministri care nu s-au "asezat" la casa lor in Bucuresti: Mircea Geoana, ministrul de externe; Ioan Rus, ministrul de interne; Vasile Dancu, ministrul informatiilor publice; Dan Nica, ministrul comunicatiilor si tehnologiei informatiei si Serban Constantin Valeca, ministru delegat la Ministerul Educatiei si Cercetarii - pentru activitatea de cercetare. Am reusit sa-i contactam pe doi dintre cei de mai sus. Ministrul Ioan Rus ne-a spus ca locuieste la Caminul de Garnizoana al Ministerului de Interne, din strada Paul Greceanu. "Nu locuiesc impreuna cu familia, nici n-as avea cum, pentru ca e foarte strimt. N-am facut nici o cerere de casa de protocol, dar cred ca problema mea se cunoaste si se va rezolva". Ministrul Dan Nica ne-a confirmat la rindu-i ca locuieste la hotel, dar a insistat ca numele hotelului sa nu apara in ziar, "altfel o sa vina toata lumea sa ma caute, ca sa-mi ceara cite ceva. Locuiesc intr-o camera de 10 metri patrati, unde nu am cum sa-mi aduc si familia. Pina acum, n-am auzit nimic de vreo casa de protocol pentru mine", ne-a declarat Dan Nica. Oricum, dupa spusele secretarului general al guvernului, criza locuintelor de protocol se va rezolva definitiv atunci cind RA-APPS va finaliza un proiect de construire al unui cartier de vile, proiect inceput deja de vechea conducere a regiei. "De atitia ani tot invirtim cele 435 adrese de protocol si punem oamenii pe drumuri. Politica dusa pina acum a fost gresita. Noi vom construi 100 vile, pe un teren al Regiei, situat la Baneasa, in prelungirea aeroportului. Demnitarii care vor dori sa se mute, vor participa la cheltuieli si, in final, vor putea deveni proprietarii acelor locuinte", a explicat Serban Mihailescu. Chiriasii eterni ai RA-APPS - mutati la bloc... sau la vila Obiectul de activitate al Regiei Autonome LOCATO este inchirierea si intretinerea spatiilor de locuit destinate ambasadelor si membrilor corpului diplomatic care isi desfasoara activitatea in Romania. Patrimoniul LOCATO numara 157 de vile si 600 de apartamente, dar multe dintre ele au ramas neocupate in ultima vreme. In anul 2000, de exemplu, 100 de apartamente nu au avut clienti. Explicatia o poate constitui nivelul mare al chiriei cerute, intre 9 si 20 de dolari pe metrul patrat locuibil. O alta explicatie ne ofera directorul LOCATO, Tiberiu Ritchi: "Noi avem in administrare multe apartamente normale, la bloc. Daca inainte de '90 erau inchiriate diplomatilor din fostele tari comuniste, dupa desfiintarea lagarului socialist, aceste locuinte mai pot fi inchiriate doar diplomatilor din tarile africane sarace. De aceea, solutia cedarii lor este in primul rind dictata de ratiuni economice, avind in vedere ca intretinerea unor case goale costa la fel de mult ca a celor inchiriate" Astfel, pe linga cele 15 imobile destinate noilor demnitari, LOCATO a predat RA-APPS inca 42 de locuinte, in care se va incerca mutarea actualilor ocupanti ai caselor de protocol, care nu mai au dreptul sa le ocupe. 30 din cele 42 locuinte sint apartamente de 2, 3 si 4 camere, in blocuri clasice, cu zece etaje. Pentru cei mai mofturosi, care s-au obisnuit in lux, RA-APPS are 12 vile, cu 6 pina la 31 de camere. Cei "exilati" din Primaverii nu vor avea, deci, de ce sa se plinga. "Eliberarea caselor de protocol ocupate in prezent se va face pe cale amiabila. Vila de 31 de camere de pe strada Dumbrava Rosie nu este insa destinata locuirii. Aceasta va fi preluata de Ministerul Afacerilor Externe, dupa aprobarea bugetului, pentru a servi drept sediu Academiei Diplomatilor", ne-a declarat directorul Nitulescu. Situatia fondului locativ al RA-APPS nu este deloc roza. Din 156 de locuinte, 120 se afla pe rolul instantelor de judecata, in proces de revendicare. SORIN CEHAN Declarant vamal pentru cele 9 tone de droguri confiscate in Portul Constanta, firma "Sun Shipping" este Legatura dintre afacerea "Megapower" si containerul cu hasis Lucratori ai Garzii de Coasta Constanta, impreuna cu ofiteri ai Serviciului Combaterii Crimei Organizate si vamesi, au descoperit, in terminalul "Socep", un container plin cu hasis. Descarcat de pe nava "MSC Sariska", sub pavilion de complezenta Panama, containerul cu numarul LCRU-211116/1 fusese incarcat in Tanzania si ar fi trebuit sa contina tigla ambalata in cutii de lemn. Destinatarul marfii era societatea "Gilmar Development" SRL, cu sediul in satul Piscul, comuna Ciolpani, judetul Ilfov, care s-a dovedit a fi o firma fantoma. Din primele cercetari a reiesit ca declarantul marfii este firma "Sun Shipping" SRL. Bucuresti, iar expeditor "Kunduky Tiles Manufacturers Ltd", cu sediul intr-o casuta postala din Dar Es Salaam, Tanzania P.O. Box 75.127. Din cele scrise in factura nr. 0093/20 ianuarie 2001, cantitatea neta a marfii este de 10 tone, iar cea bruta de 11 tone de placi din lut. La deschiderea ambalajelor, organele de control au gasit droguri, in locul placilor de lut declarate in acte. Conform rezultatelor de laborator, este vorba despre hasis cu o puritate de peste 95%. La Registrul Comertului Constanta, societatea "Gilmar Development" SRL figureaza la o adresa din orasul Constanta, pe strada Nuferilor nr. 2, bl. 21B, ap.53. Insa, la adresa respectiva nu exista nici urma de firma, iar in apartament locuiesc doua fete. In jurul orei 16.00 a zilei de ieri, containerul a fost desigilat. S-a constatat ca era plin cu hasis, fara sa aiba nici macar traditionalul "capac". Ofiterii de la Combaterea Crimei ne-au declarat ca pachetele cu heroina au fost stropite cu o substanta speciala, pentru a nu putea fi detectat de ciini. Containerul a fost dus intr-una din magaziile societatii "Decirom", unde a fost cintarit hasisului. Din cauza faptului ca la fata locului se afla doar un cintar de 15 kg, operatiunea a fost intrerupta pina la aducerea unui cintar mai mare. Conform ofiterilor de la Serviciul Crima Organizata, un calup cintareste un kilogram, iar ntr-un pachet sint 17 calupuri. Culoarea calupurilor este brun inchis, avind dimensiunile de 20 cm lungime si 15 cm latime. Compozitia este extrem de dura, iar hasisul este ambalat in lazi de lemn, in care incap 42 de pachete, iar numarul lazilor este de 10. BOGDAN GABRIEL EMILIAN ANDREI Firma "Gilmar Development" si-a mutat sediul de la Ciolpani, la Constanta In comuna Ciolpani reporterii "Evenimentului zilei" au constatat ca firma "Gilmar Development" SRL nu exista. Seful biroului taxe si impozite, Floarea Tudor, ne-a declarat ca numele firmei nu-i este cunoscut si ca a verificat in actele contabile, la solicitarea politiei, dar nu a gasit nimic. Nici primarul satului Piscul nu stia mai multe. Satenii ne-au spus ca mai multi arabi si-au facut case si si-au deschis firme in zona, insa nu cunosc amanunte. Presedintele executiv al Registrului Comertului Ilfov, Dan Dumitru, ne-a declarat ca firma a fost radiata pe data de 13 martie 2000 si a fost inregistrata, citeva luni mai tirziu, pe data de 8 iunie 2000, sub aceeasi titulatura, la Registrul Comertului Constanta. Asociat si administrator fizic este Saleh T.M. Ayman, nascut pe 12 februarie 1971, in Kuwait, Iordania. Pasaportul sau a fost emis de Ambasada Iordaniei, pe data de 23 aprilie 1997. Ca obiect de activitate al firmei figureaza inscris "fabricarea bauturilor alcoolice distilate". In prezent, sediul acesteia este situat intr-un apartament din strada Nuferilor nr. 2, Constanta. Saleh Ayman a locuit in urma cu trei ani in strada Aleea Dobrina nr. 7 din Bucuresti. Presedintele de bloc ne-a declarat: "Arabul era casatorit cu o romanca, o tipa blonda, cu care avea un copil. Intr-o noapte, iordanianul a plecat si nu s-a mai stiut nimic de el. Datoriile de 2.400.000 de lei catre administratia blocului au fost achitate de cel care a cumparat ulterior apartamentul". Firma "Sun Shipping" SRL -declarantul vamal al transportului Pe linga destinatarul drogurilor, "Gilmar Development" SRL, ca declarant apare agentul vamal "Sun Shipping" SRL, cu sediul in sectorul 1 din Bucuresti. Aceasta firma se ocupa de formalitatile legale, de intrarea marfii in tara. Potrivit datelor furnizate de Registrul Comertului, actionari la "Sun Shipping" sint: Radu Negroiu, George Lucian Minculescu Panculescu, Gheorghita Petrache, Vergiliu Stanciu, Balasa Tabusca, Ecaterina Tiponut, Livius Uta si, ca persoana juridica, "CNM Romline" SA. In cursul zilei de ieri am incercat sa discutam cu reprezentantii firmei "Sun Shipping". La sediul din Bucuresti, secretara firmei ne-a precizat ca "nimeni din conducere nu este in Capitala". FBI a felicitat Politia Romana pentru captura record Captura este "cea mai mare din Europa in ultimii cinci ani", ne-a declarat ieri generalul Mihai Stoica, seful Directiei de Combatere a Crimei Organizate (DCCO) din IGP. Transportul era supravegheat inca din 10 ianuarie. In cursul zilei de ieri, generalul Mihai Stoica a primit felicitari de la FBI si Interpol. Zilele acestea s-a aflat in Romania Keith Hellawell, consilier special al prim-ministrului Tony Blair, care coordoneaza activitatea de combatere a drogurilor din Marea Britanie, supranumit "tarul drogurilor". Potrivit unor surse oficiale, captura de hasis de la Constanta este in strinsa legatura cu scandalul drogurilor care a zguduit Ministerul de Interne, in care au fost "pierdute" mai multe livrari supravegheate de stupefiante. ALINA GRIGORE PETRISOR CANA CHRISTIAN LEVANT Firma "Sun Shipping" este cea prin intermediul careia, in noiembrie 1998, au fost aduse in tara, din SUA, si cele doua containere cu aparatura electronica si microfilme care au redeclansat scandalul "Megapower". Asasinii valutistului s-au antrenat la marginea padurii Anchetatorii suceveni au reusit sa-i identifice si sa-i aresteze pe asasinii valutistului Vasile Amarinei (33 de ani), din Falticeni. Acesta a fost impuscat mortal in propria locuinta, luni seara, in jurul orei 20.00, de catre doi indivizi. Cei doi au fost arestati marti seara, in jurul orei 22.00, la 26 de ore de la comiterea crimei. Pentru amortizarea impuscaturilor s-a folosit o perna Asasinii valutistului Vasile Amarinei sint Gabriel Bosinceanu (25 de ani) si Cristian Cretu (29 de ani), ambii din municipiul Falticeni. Ancheta a stabilit ca cei doi s-au dus la locuinta lui Vasile Amarinei, pe care il cunosteau, deoarece le schimbase in mai multe rinduri valuta. Dupa cum ne-a declarat procurorul criminalist Gheorghe Sofian, luni seara, cei doi au sunat la interfonul blocului in care locuia Vasile Amarinei. Acesta s-a uitat pe fereastra, i-a vazut si le-a spus sa urce. Gabriel Bosinceanu si Cristian Cretu luasera cu ei, intr-o punga din plastic, o perna, ca sa amortizeze zgomotul impuscaturilor. Credeau ca Amarinei era singur acasa, dar dupa ce au intrat in holul apartamentului au constatat ca sotia acestuia era in bucatarie. Se pare ca, derutat, Cretu a tras asupra lui Vasile Amarinei sase focuri, patru dintre aceste nimerindu-l. Dupa ce au batut-o pe sotia valutistului si au amenintat-o cu moartea, Cretu si Bosinceanu au fugit, fara sa ia nimic din locuinta victimei si au ascuns pistolul si perna la malul iazului unde se afla debarcaderul. Ieri dimineata, politistii s-au dus cu cei doi si au recuperat arma crimei si munitia care a mai ramas. Raportul expertizei medico-legale, finalizat marti seara, a aratat ca in victima au fost trase patru gloante. Trei au atins organele vitale, inima, plaminul si ficatul, iar al patrulea a atins laringele din partea dreapta si a iesit prin maxilarul sting. Cei doi criminali sint veri Gabriel Bosinceanu si Cristian Cretu sint veri si nu au nici o ocupatie. Bosinceanu nu a lucrat niciodata, Cretu a lucrat la o firma si, in urma unor nereguli, avea datorii de 60 de milioane de lei. Aflati permanent in cautare de resurse financiare, cei doi au s-au gindit la diverse moduri de a procura bani fara a munci. Cea mai buna idee care le-a venit in minte a fost sa-si procure un pistol, cu ajutorul caruia sa faca rost de bani de la diversi oameni de afaceri din Falticeni. Au pus fiecare cite 250 DM si, pe 20 ianuarie, Bosinceanu s-a dus in Iugoslavia. De aici, el a cumparat un pistol Magnum, calibru 9 mm, cu butoias cu sase cartuse si teava scurta. Inainte de a-si pune in aplicare planurile, cei doi au probat pistolul. S-au dus simbata intr-o padurice din apropierea municipiului Falticeni si au tras opt focuri de arma, declarindu-se multumiti de achizitia facuta. Luni au socotit ca a venit momentul sa scoata bani din investitia lor. La demararea cercetarilor, in cercul de banuiti au fost 100 de persoane. Initial, Cretu si Bosinceanu au negat ca ar fi autorii crimei, dar pusi in fata probelor au recunoscut si au dat declaratii complete privind faptele lor. Ei au fost arestati pentru omor calificat, riscind o pedeapsa de la 15 la 25 de ani inchisoare. TIBERIU AVRAM Campion la arestari ilegale Alexandru Tuculeanu, cunoscut drept simpatizant presedintelui Ion Iliescu si al PDSR, este, de ieri, noul prim adjunct al procurorului general al Romaniei, Joita Tanase. Intr-un comunicat de ieri al Parchetului se anunta ca Tuculeanu a preluat functia de prim adjunct detinuta pina ieri de Ion Ionescu. La rindul sau, Ion Ionescu a fost numit in functia de adjunc al procurorului general, inlocuindu-l astfel pe Mircea Ioan Zarie. Acesta din urma a fost cel care a condus practic Parchetul General din septembrie 1998 si a coordonat instrumentarea dosarelor grele de coruptie, inclusiv pe cele legate de Hrebenciuc, Temesan, "Jimbolia", "Afise pentru Iliescu"etc. Nu este exclus ca, pina la urma, Zarie sa fie trecut de tot pe linie moarta. Numele proapatului prim adjunct Alexandru Tuculeanu a fost vehiculat in doua mari scandaluri. Mai precis , in raportul din anul 1992 al procurorului inspector Monica Macovei, Tuculeanu a fost nominalizat cu cele mai multe mandate de arestare ilegale eliberate pentru cei maltratati si incatusati de mineri in 13-15 iunie 1990. Raportul spunea ca mandatele nu au fost eliberate in baza unor probe juridice, ci la ordinul politic al administratiei Iliescu. Asociatia victimelor mineriadelor a inaintat numeroase plingeri penale in care solicita trimiterea in judecata atit a lui Tuculeanu, cit si a altor sase procurori, pe motiv ca au emis ilegal 52 de mandate de arestare in timpul mineriadei. Solicitarea nu s-a soldat cu consecinte juridice pentru cei incriminati de catre victime. De notorietate publica a fost si scandalul din vara anului 1997, cind Tuculeanu, din pozitia sa de director adjunct in Parchetul General, a infirmat rechizitoriul de trimitere in judecata a controversatului om de afaceri George Constantin Paunescu, acuzat de savirsirea mai multor infractiuni de natura economica in dauna Bancorex pentru un prejudiuciu adus bancii de circa 120 milioane de dolari. Afinitatile lui Tuculeanu cu presedintele Iliescu si PDSR dau indicii despre cum va arata soarta dosarelor grele in care sint vizati protejatii PDSR. La fel cum pare greu de crezut si ca procurorul general Tanase Joita va da "solutii temeinice si legale", asa cum promitea saptamina trecuta. Despre trimiterea in judecata a trezorierului PDSR Gheorghe Pascu, pus sub invinuire in dosarul "Afise pentru Iliescu", ce sa mai vorbim. Daca nu cumva in acest dosar s-a si pus deja, pe sest, solutia de neincepere a urmaririi penale, asa cum s-a intimplat in cazul deputatului PDSR Viorel Hrebenciuc. Dupa toate aparentele, schimbarile in Parchetul General au fost operate mai tirziu comparativ cu alte institutii ale statului pentru ca aceeasi magistrati care au dispus inceperea urmaririi penale in dosarele unor nume grele din PDSR sa le si inchida, in speranta ca nu vor fi schimbati din functii. NICOLETA SAVIN BOGDAN STANESCU Carti de munca falsificate Doi ploiesteni, Victor Cornel Botea si Manuela Grozea, au fost trimisi, ieri, in judecata, de procurorii Parchetului de pe linga Judecatoria Ploiesti, pentru falsificarea unui mare numar de carti de munca, pentru obtinere de venituri materiale ilegale. Botea si Grozea au vazut ca foarte multe persoane cauta locuri de munca in strainatate dind anunturi in presa. Aflind ca, pentru obtinerea vizei de plecare din tara, solicitantii trebuie sa prezinte si cartea de munca, Botea si Grozea au descoperit o adevarata mina de aur: realizarea de carti de munca falsificate, in care calificarea si incadrarea in munca erau completate potrivit dorintelor clientilor gasiti prin mica publicitate. Grozea a facut investigatii cu privire la denumirea societatilor comerciale care se ocupa cu intermedierea plecarii in strainatate. Pe 11 octombrie 2000, s-au dus la Inspectoratul Teritorial de Munca Prahova si au rugat o operatoare de calcul de la SC Vasmi Com SRL Ploiesti, Lucia Licu, care ridicase sase carti de munca, sa le arate cum se intocmeste o adresa pentru obtinerea unei carti de munca. Ei i-au spus Luciei Licu sa le faca o copie dupa adresa prin care ob-tinuse cele sase carti de munca. Fara sa banuiasca intentia celor doi, Lucia Licu le-a facut o copie dupa adresa nr. 161/10.10.2000. Ei au ridicat de la Inspectoratul Muncii 54 de carti de munca. Dupa realizarea cartilor de munca, escrocii au trecut la a doua etapa a inselaciunii - au racolat, prin anunturi intr-un ziar local, doritori de plecari la munca in strainatate. Pentru savirsirea infractiunilor de inselaciune, fals si uz de fals, Manuela Grozea si Victor Botea risca o pedeapsa cu inchisoarea intre cinci si zece ani. VIOLETA STOICA Subofiteri de politie batuti cu scindura din gard Nicolae Vizitiu, 24 de ani, din comuna Tisau, judetul Buzau, a agresat ieri, impreuna cu fratele sau, doi politisti care aveau mandat sa-i aduca pe acestia in fata procurorului. La data de 3 septembrie, pe fondul consumului de alcool, el l-a batut pe consateanul sau Petre Dragomir, 55 de ani, care a fost internat in Spitalul Judetean avind o falca zdrobita si nasul spart. Fratii Vizitiu i-au batut pe cei doi subofiteri, veniti sa-i duca la procuror, lovindu-i cu o scindura rupta din gard, dupa care s-au facut nevazuti in padurea de la marginea satului. Ieri dupa-amiaza, un pluton de jandarmi a plecat in cautarea agresorilor disparuti. MARIUS FAIFER Tatal si-a violat fiica in virsta de 7 ani Relatia incestuoasa a durat 4 ani Un bucurestean a fost arestat aseara, sub acuzatia ca si-a violat in repetate rinduri fiica, in virsta de 11 ani. Dumitru Bouaru (52 de ani), muncitor necalificat, este cunoscut ca un individ extrem de violent, care a fost inchis citiva ani pentru tentativa de omor. El este casatorit si are patru copii. Tatal pedofil a fost denuntat la Sectia 24 Politie de catre unul dintre copii, care s-a plins ca "tata il bate mereu si il da afara din casa, ca sa ramina singur cu surioara cea mica". Anchetatorii l-au retinut ieri pe Bouaru si, dupa primele cercetari, au stabilit ca acesta abuza sexual de fiica sa M.B. (11 ani) inca din 1997, cind aceasta avea numai 7 ani. Copilul nu a spus nimanui ce se intimpla de frica tatalui, care o ameninta cu bataia. Dumitru Bouaru a fost arestat, iar cercetarile sint continuate de politistii Sectiei 24 si de Parchetul Capitalei. DANIEL NEAMU, PETRISOR CANA Fata lui Melescanu si-a "furat" singura bijuteriile cu aspiratorul Ancheta privind un presupus furt de bijuterii in valoare de 4.000 de dolari, din locuinta Marinei Melescanu (fiica politicianului ApR) s-a incheiat intr-un mod neasteptat: potrivit unor surse din politie, giuvaerurile domnisoarei Melescanu au fost descoperite ieri seara, in sacul aspiratorului. Marina Melescanu reclamase furtul acestor bijuterii Sectiei 1 de politie, la inceputul saptaminii. Anchetatorii au suspectat-o initial de sustragerea bunurilor, pe menajera victimei, Marieta Avram. (D.N.,P.C.) Acuzat ca a patronat ani buni mafia inmatricularilor masinilor de import din Capitala, fostul sef al Brigazii de Politie Rutiera a fost scos basma curata Soricica, avocatul penal "Epopeea" colonelului Ion Soricica, fostul sef al Brigazii de Politie Rutiera din Capitala, confirma inca o data faptul ca Romania a ramas o tara a minunilor: din prezumtiv infractor, Soricica a ajuns avocat la Baroul Buftea. Colonelul Soricica nu ar fi singurul personaj care, avind bani si relatii, s-a strecurat pe sub bariera legii. Insa modul in care s-a finalizat ancheta Corpului de Control al Ministerului de Interne si cea a Parchetului Militar Teritorial Bucuresti arata, inca o data ca, in marile cazuri de coruptie, cei sanctionati sint doar "pestii mici". In acest caz - doi subofiteri de la Brigada de Politie Rutiera, care sint cercetati penal, si alti trei care au fost trecuti in rezerva. Asociat cu traficanti de masini furate Matrapazlicurile colonelului Soricica au fost prezentate cu lux de amanunte in "Evenimentul zilei", inca din anul 1999. Precum si faptul ca fiul col. Soricica schimba masinile de lux ca pe ciorapi. Insa aparent inexplicabila bunastare (vila la Balotesti, apartamente, masini scumpe etc.) a familiei Soricica a fost lamurita in urma unei investigatii jurnalistice care a durat peste patru luni: colonelul, la acea vreme inca sef al BPR , era asociat in cadrul firmei "Comprod Danish Cattle Import Export" cu doua personaje celebre ale lumii interlope: Adrian Iliescu si Teodor Soava. Ambii au fost retinuti de politie, fiind suspectati de trafic cu masini furate. Despre Adi Iliescu (nimeni altul decit baiatul primarului din Giurgiu) se spune ca ar fi fost "combinat" cu banda lui Radu Bolgiu, zis "Boso", celebrul hot de masini de lux. Iar Teodor Soava este cumnatul primarului din Giurgiu, Lucian Iliescu. Dar cele mai relevante dezvaluiri au venit din partea unui cititor: Ion Soricica era acuzat ca ar face afaceri cu Nicolae Haliu, unul dintre capii mafiei tiganesti din Capitala. In scrisoarea trimisa redactiei noastre se preciza ca Soricica i-ar fi inmatriculat lui Haliu aproximativ 30 de masini furate. Autoturismele erau doar modele noi, de lux, si fusesera furate din tarile Uniunii Europene. "Plevusca" - sanctionata drastic Dezvaluirile "Evenimentului zilei" nu au ramas fara urmari: la inceputul anului 2000, colonelul Ion Soricica a fost destituit de la conducerea Brigazii de Politie Rutiera Bucuresti. Mai mult, fostul ministru de interne Constantin Dudu Ionescu a recunoscut, la acea vreme, ca "motivele destituirii colonelului Soricica sint, in mare parte, cele sesizate de presa". Aceste "motive" aveau un puternic iz penal (traficul de masini furate si falsul material constituie infractiuni). Asa ca institutiile abilitate, Corpul de Control al MI si Parchetul Militar au inceput cercetarile. Fostul "tatic" al Brigazii de Politie Rutiera a fost acuzat de complicitate la trafic cu masini furate, fapt care i-a determinat pe sefii MI sa decida trecerea in rezerva a lui Soricica. Dar fostul colonel a cazut tot in picioare: a intrat in avocatura, iar acum profeseaza la Tribunalul Buftea. Desi nu avem un raspuns oficial din partea Parchetului Militar, surse judiciare afirma ca Soricica ar fi fost scos basma curata - anchetatorii nu au putut proba faptele de care era acuzat colonelul. Doar "cei mici" au tras ponoasele in acest dosar: doi subofiteri de la Brigada de Politie Rutiera, care sint cercetati penal, si alte trei cadre de la aceeasi structura, trecute in rezerva. DANIEL NEAMU PETRISOR CANA [23][pl.dll?rid=expresro] 