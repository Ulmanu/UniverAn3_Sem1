 In comuna brasoveana Feldioara au fost descoperite Schelete intr-o groapa comuna, veche de 100 de ani Miercuri seara, pe strada Octavian Goga, din comuna brasoveana Feldioara, s-au descoperit mai multe schelete umane, vechi de peste 100 de ani. Pentru ca acestea erau dezmembrate, nimeni nu ne-a putut indica numarul lor. Muncitorii firmei Oligopol au efectuat sapaturi pentru a introduce tevile de gaz metan si au scos la iveala citeva cranii si mai multe oase de om si animal, precum si un cutit, aflate la o adincime de aproximativ doi metri sub pamint. Politistii din comuna Feldioara spun ca oasele au fost transportate la Institutul de Medicina Legala "Mina Minovici" din Bucuresti pentru a se stabili cu exactitate natura si vechimea lor. Politistii brasoveni cred ca fragmentele de oase pot fi din secolul trecut. Anchetatorii spun ca, in urma cu zeci de ani, pe strada Octavian Goga din Feldioara era un teren mlastinos. Acolo s-a incercat construirea unui camin cultural si satenii au adus tot felul de gunoaie. Poate si oseminte, cred politistii. Localnicii spun insa ca in acel loc a fost pe vremuri o groapa comuna. CAMELIA CSIKI Dupa ce a fost dezbracata si apoi arsa, o femeie a fost gasita Moarta in ghena de gunoi Tudorita Timofte, in virsta de 47 de ani, a murit la Sectia "Arsi", a Spitalului Judetean Galati, joi seara. Ea a fost internata luni, in stare de soc, cu arsuri de gradele III si IV pe aproximativ 50% din suprafata corpului si arsuri la nivelul cailor respiratorii. Timp de trei zile ea a respirat cu ajutorul aparatelor artificiale. La inceputul acestei saptamini, linga un bloc din cartierul Micro 20 din Galati, in spatiul destinat ghenei de gunoi, femeia de serviciu a gasit trupul unei femei. Femeia era goala si prezenta arsuri grave la nivelul miinilor si fetei. Ea zacea printre gunoaie, in stare de inconstienta, cu hainele arse. In locul in care a fost gasita, se string, de regula, noaptea vagabonzii. Femeia de serviciu s-a speriat si a anuntat Salvarea. Politistii au reusit sa o identifice pe femeie in cursul zilei de ieri. Ei si-au amintit ca Tudorita fusese audiata cu o luna in urma, ca martor, in timpul anchetei unei rafuieli dintre citiva vagabonzi din Galati. Tudorita Timofte s-a nascut in 1957 si avea domiciliul la Isaccea, judetul Tulcea. Ea vagabonda de citiva ani prin Galati in compania unor boschetari. Politistii nu exclud posibilitatea ca Tudorita Timofte sa fi fost omorita, din razbunare, de catre vreun vagabond. ALINA COMSA-DURBACA Instanta a revocat mandatul de arestare impotriva scriitorului Constantin Barbu Tribunalul Dolj i-a dat peste nas porno-procurorului Dimon Procurorul de sedinta declarase marti ca nu cunoaste dosarul Tribunalul Judetean Dolj a decis joi anularea mandatului de arestare emis la inceputul lunii august de procurorul Vasile Dimon impotriva scriitorului Constantin Barbu. Prima sedinta a avut loc miercuri, dar procurorul de sedinta a cerut un termen pentru studierea dosarului. Argumentele avocatilor Nica si Cuna au aratat ca judecarea in stare de libertate a scriitorului nu reprezinta nici un pericol public, fapt aratat si in scrisoarea pe care 30 de intelectuali de marca o trimisesera in urma cu doua saptamini catre toate institutiile statului. Dupa o jumatate de ora de deliberari, judecatorul Carmen Ilie a anuntat sentinta prin care mandatul de arestare a fost revocat, Parchetul avind trei zile la dispozitie pentru a face recurs. Mandatul de arestare fusese emis de porno-procurorul Vasile Dimon Reamintim ca scriitorul Constantin Barbu este anchetat intr-un dosar penal, dupa ce luase un credit de 1,5 miliarde lei de la BIR pentru editarea Caietelor Eminescu, credit din care a returnat deja 1,2 miliarde lei. La inceputul lunii august, procurorul Vasile Dimon a emis un mandat de arestare, iar dupa trei saptamini, politia l-a dat pe Barbu in urmarire generala. Vasile Dimon este nimeni altul decit cel despre care "Evenimentul zilei" a scris ca a fost filmat intr-o scena de orgii sexuale de catre Dinel Staicu, om de afaceri craiovean pe care procurorul il ancheta. Imediat dupa aflarea sentintei, scriitorul Constantin Barbu a declarat in exclusivitate pentru ziarul nostru: "Eu nu m-am considerat niciodata vinovat decit de faptul ca am incercat pe riscul meu sa editez opera lui Eminescu. Ma bucur ca justitia a pus capat abuzului pe care anchetatorul si procurorul il comisesera, dar vreau sa multumesc tuturor scriitorilor care au fost de partea mea si, mai ales, presei care nu a lasat sa se comita acest abuz pina la capat". Acum, Constantin Barbu efectueaza un tratament, sanatatea fiindu-i grav afectata de presiunile din ultimul timp. ION SPINU Sanctionat pentru ca a sechestrat ziaristi, Preotul din Boranesti a fost mutat disciplinar Desi el a recunoscut ca ne-a furat o caseta audio si ne-a sechestrat in biserica, conducerea Episcopiei sustine ca nu exista suficiente dovezi pentru masuri mai drastice In ziarul nostru de luni, 2 octombrie, relatam faptul ca preotul Nicu Gabriel de la biserica din satul Boranesti, judetul Ialomita, a sechestrat doi ziaristi si le-a furat o caseta audio pe care erau inregistrate opinii ale satenilor chiar despre el. Desi ne aflam acolo pentru a discuta cu preotul si a-i solicita un punct de vedere fata de acuzatiile de sechestrare de persoana ce i se aduceau, omul bisericii a gasit de cuviinta sa-si asmuta enoriasii asupra noastra. Pret de aproape 45 de minute am fost fortati de preot sa juram cu mina pe Biblie, dupa un text inventat de el chiar atunci. Ne-am adresat atit Episcopiei, cit si politiei, unde am formulat o plingere impotriva preotului. Politia a reactionat prompt, preotului intocmindu-i-se un nou dosar penal in care este acuzat de tilharie. Episcopul Damaschin il iarta pe pacatos La sesizarea noastra, Episcopia Sloboziei si Calarasilor a declansat o ancheta proprie la Boranesti. Dupa cercetari si discutii cu preotul, episcopul Damaschin Coravu ne-a comunicat ca s-a luat masura mutarii disciplinare a preotului Nicu Gabriel de la Parohia Boranesti la Parohia Socoale din judetul Calarasi. In cadrul unei conferinte de presa ad-hoc, PS Damaschin ne-a declarat: "Inspectorul s-a deplasat la fata locului, insa preotul nu a fost gasit in parohie. A fost convocat a doua zi la protoerie, unde s-a facut o cercetare, apoi a venit la Episcopie si am discutat si eu cu el. Am luat masura disciplinara de mutare din parohia respectiva. Incepind de astazi (n.n. - 5 octombrie), el este mutat la Socoale. Este o parohie care, spun cei de aici, a fost destinata pentru cei mutati disciplinar. Preotul si-a luat angajamentul ca se debaraseaza de cei care erau pe acolo. Se debaraseaza de cele doua fete care stau pe acolo, mi-a promis ca renunta la ele". Conform declaratiei episcopului Coravu, in timpul cercetarilor, "preotul Gabriel si-a cerut iertare, a spus ca se indreapta, ca nu va mai face ceea ce s-a intimplat, ca au fost unele greseli din cauza tineretii, ca nu a stiut sa se comporte. Luind in considerare acest lucru si neavind noi dovezi pe care am fi trebuit sa le depunem in mod clar, sa se dovedeasca intr-un tribunal bisericesc, cu instanta de recurs, care poate sa dureze ani, am luat aceasta masura de urgenta". Preotul Gabriel i-a promis episcopului ca intr-o zi, doua va inainta si caseta confiscata. Preotul si-a mai dat o data in petic Preotul Nicu Gabriel a mai avut iesiri necontrolate in fata credinciosilor din satul Boranesti. La data de 24 aprilie 1998, preotul a reclamat ca numitii Constantin Romica, Constantin Dumitru si Matasaru Polina au vorbit necuviincios in biserica si ca au distrus bunuri in valoare de 11 milioane de lei. Din cercetarile facute in dosarul cu nr. 728/P/98, Parchetul Urziceni a stabilit ca preotul a fost cel care a avut initial o atitudine jignitoare, numindu-i pe cei trei homosexuali si invitindu-i afara din biserica. Reactia violenta a reclamantilor a venit pe acest fond, cei trei fiind amendati contraventional. La data de 27.09.2000, Mihai Emilia din Constanta l-a reclamat pe preot ca o tine sechestrata pe fiica sa, Mihai Carmen. Dosarul se afla in curs de cercetare. In cel de-al treilea dosar, intocmit la plingerea noastra, preotul este cercetat pentru infractiunile de tilharie si lipsire de libertate a persoanei. Pentru toate aceste fapte, preotul Nicu Gabriel este doar mutat disciplinar la Parohia Socoale unde, cred sefii sai, se va indrepta. MIHAI ENCIU Echipajele de pe navele romanesti sechestrate trec prin umilinte de neinchipuit: Drama marinarilor de pe nava "Ecaterina" Sase marinari de pe nava romaneasca "Ecaterina", arestata de peste un an in portul Alger, au sosit, joi seara, in Romania. Marinarii au fost nevoiti sa supravietuiasca un an si jumatate fara hrana si fara sa aiba nici un fel de legatura cu tara. Din aprilie 1999, membrii echipajului nu si-au mai primit salariile. Fara nici un sprijin din partea armatorilor, in noiembrie anul trecut, romanii arestati in portul algerian au ramas fara nici o sursa de hrana. Dupa luni intregi in care au trimis memorii autoritatilor romane din ultimii bani pe care ii mai aveau, ei au fost repatriati abia joi, cind se implineau exact 18 luni de la debutul "dramei din Alger". Cu toata bucuria care li se citea pe fete la intoarcerea in tara, necazurile lor nu s-au incheiat. Urmeaza plata datoriilor familiei, recuperarea salariilor, lupta cu autoritatile. "Am petrecut Craciunul si Anul Nou pe intuneric si in frig, iar ca «specialitate culinara» am gatit fasole" "Pe 10 decembrie '99, am terminat toate proviziile. Implinisem deja peste o jumatate de an de cind primisem ultimii bani. Atunci a inceput iarna si, o data cu ea, suferinta noastra", ne-a marturisit Victor Bratu, comandantul navei "Ecaterina". Arestarea vasului in portul Alger a avut loc in septembrie anul trecut. Atunci inca aveau speranta ca vor reusi sa rezolve problema. Adevaratele necazuri au inceput abia cind nu au mai avut motorina nici pentru incalzire, nici pentru prepararea hranei. Comandantul navei isi aminteste: "Porneam un motor doar doua ore la trei zile. Ca sa ne mai incalzim putin. La pornirea instalatiei electrice renuntasem de mult. Am petrecut Craciunul si Anul Nou pe intuneric si in frig. Iar ca «specialitate culinara» am gatit fasole. Fara carne, fara sos". Timp de un an si jumatate, nici unul dintre membrii echipajului nu a putut sa iasa in oras: "Eram ostaticii lor. 1.000 de politisti pazeau portul. Pina la urma, organele de ordine din Alger au fost impresionate de suferinta noastra. Mai luam apa pe degeaba de la ei. Oricum, nu ne permiteam sa platim 6 dolari pe tona. Abia aveam ce minca. La parasirea portului, trei politisti din zona au inceput sa plinga. Se obisnuisera cu noi", ne-a declarat Victor Bratu. Intrebat daca nu a fost tentat la un moment dat sa paraseasca vasul, comandantul a raspuns: "Daca as fi parasit nava, ma legau. Desi, de multe ori, am avut caderi psihice, eram constient ca, orice s-ar fi intimplat, eu trebuia sa plec ultimul". In lunile de arest, bucatarul echipajului a slabit peste 20 de kilograme Desi este bucuros ca s-a intors acasa, comandantul Bratu este ingrijorat: "Nu stiu ce o sa ma astepte in Constanta. Stiu ca familia a adunat o gramada de datorii. Azi, miine ma pot da afara din casa. In februarie imi expira carnetul de marinar. Pentru a-mi pune la punct toate actele am nevoie de peste 1.000 de dolari". In lunile de arest, Dumitru Curca, bucatarul echipajului, a slabit peste 20 de kilograme: "Nu aveam ce sa le pregatesc de mincare. Faceam foc cu lemne, si ala atunci cind nu batea vintul sau nu ploua. Un pachet de acasa am primit dupa patru luni. Daca nu aveam parte de mila algerienilor sau a altor marinari, muream de foame". Curca a plecat pe mare, lasindu-si acasa sotia paralizata si un copil la liceu: "Dupa ce nu le-am mai putut trimite bani, nu stiu cum s-au descurcat doar din pensia nevestei. Ajung acum acasa si nu voi avea din ce sa traiesc". In portul algerian au indurat numeroase umilinte: "Vaselor care tranzitau Algerul le ceream provizia de pesmeti pentru ca nu ne permiteam sa platim 10 dolari pe un kilogram de carne". "Am ajuns sa cersesc o gaina de la un moldovean de pe un vas rusesc" Cel mai afectat dintre marinarii romani de pe "Ecaterina" a fost timonierul Gheorghe Ticau: "Cred ca m-am imbolnavit de ficat. In viata mea nu am fumat, nu am baut alcool sau cafea. Dar napasta din Alger m-a nenorocit. O iarna intreaga fara incalzire, fara lumina nu e usor de suportat. Cind se lasa noaptea umblam pe vas doar pe bijbiite". Si timonierul navei isi aminteste de umilintele indurate: "Am ajuns sa cersesc o gaina de la un moldovean de pe un vas rusesc. Mi-era rusine, dar foamea ma chinuia crunt. Marinarii care treceau prin port se mirau de situatia noastra, intrebindu-ne daca noi nu avem guvern acasa". Disperat, Ticau a lucrat, in schimbul unor haine si al unui platou de prajituri, pentru incarcarea unui vas algerian: "Sotia comandantului a plins in fata noastra. Ne-a dat si bani sa vorbim in tara". Kiaw Kiaw, electricianul de pe "Ecaterina", a venit pe vas tocmai din Birmania: "Am fost contactat de fostul proprietar al navei pentru a inlocui un electrician roman grav bolnav". Desi s-a acomodat repede cu echipajul romanesc, nici pentru birmanez n-a fost usoara perioada petrecuta in Alger. Comandantul navei spune despre el: "Cind o parte din marinarii nostri s-au intors in tara, el a crezut ca va ramine singur pe vapor. Atunci si, in multe alte rinduri, s-a inchis in cabina si n-a vorbit cu nimeni citeva zile. Plingea fara incetare". MIHAI MORAR 