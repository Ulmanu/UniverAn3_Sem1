 Din ciclul "Famelie mare, renumeratie mica" Functionarii din Ministerul Finantelor iau spaga de foame Vasile Marica, liderul Uniunii Sindicatelor din Finante si Vami (USFVR) a declarat ieri ca guvernul este vinovat de coruptibilitatea functionarilor publici din finante. Marica a aratat ca, din cauza salarizarii, finantistii nu isi mai pot intretine familiile, fiind nevoiti sa accepte "compromisuri" in activitatea desfasurata. "Salariul mediu net la nivelul Ministerului Finantelor este de 1,2 milioane lei, in conditiile in care salariul mediu net pe economie este de aproximativ doua milioane de lei, iar cosul lunar calculat pentru o gospodarie mica este de 3,4 milioane lei", a precizat Marica. El a acuzat guvernul ca nu a facut nimic pentru a suplini, prin salarizare corespunzatoare, veniturile care erau obtinute de finantisti in afara orelor de program. "Prin Legea 188/1999 privind functionarul public, functionarilor din MF li s-a limitat dreptul de a desfasura activitati legate de specialitatea in care au fost pregatiti. Oamenii trebuie sa manince. Daca nu au bani destui, devin coruptibili si nu se mai pot dezvata", a aratat Marica. Acesta a precizat ca USFVR va cere executivului dublarea salariilor din sistemul vamal si fiscal. Aplicarea unei asemenea masuri pentru cei 34.107 salariati din Vama, Garda Financiara, Directiile Finantelor Publice ar insemna un efort bugetar de aproximativ 800 miliarde lei. Marica a declarat ca, daca problemele mentionate nu vor fi rezolvate rapid, USFVR va contacta sindicalistii din Justitie, Statistica, Primarii, Curtea de Conturi si Prefecturi pentru a organiza, in noiembrie, ample manifestatii de protest, chiar boicotarea alegerilor generale. ( O.Z. ) In perspectiva transformarii in banca comerciala, BPR si-a depus dosarul de obtinere a autorizatiei de functionare Cooperativa de credit "Banca Populara Romana" (BPR) a depus, ieri, la Banca Nationala a Romaniei (BNR) documentatia pentru obtinerea autorizatiei de functionare, a declarat vicepresedintele BPR, Dragos Boanca. El a aratat ca BPR intentioneaza sa se transforme in banca comerciala, insa se asteapta aparitia normelor de aplicare a Ordonantei 97/2000. Vicepresedintele a precizat ca BPR isi propune sa emita certificate de economii care, la scadenta, sa poata fi transformate in actiuni, astfel incit viitoarea banca sa aiba un capital social de citeva sute de miliarde de lei. Boanca, vicepresedinte si al Bancii Comerciale Unirea (BCU), a mai declarat ca la sfirsitul lunii august a depus la BNR si documentatia pentru majorarea capitalului social al acestei banci comerciale de la 115 miliarde lei la 200 miliarde lei. Legat de majorarea de capital de la BCU, Boanca a aratat ca aceasta va fi facuta de un investitor-persoana juridica straina, insa a evitat sa divulge numele acestuia. ( G.T. ) In primul semestru al anului, romanii si-au permis 44 de grame de carne de porc pe zi Consumul de carne de porc din acest an este in scadere fata de 1999, mai ales in mediul urban, au declarat ieri oficialii Uniunii Interprofesionale pentru Agricultura si Alimentatie (UNIPAA). Conform statisticilor UNIPAA, in primul semestru al acestui an, un roman a consumat 7,9 kg carne de porc (n.r. - 44 gr/zi) si aproximativ 8,9-9,9 kg carne de pasare, in vreme ce media pe anul trecut a fost de 21,6 kg carne porc - adica mai putin de jumatate fata de consumul mediu al vesticilor. In opinia UNIPAA, scaderea consumului de carne al romanilor a fost generata de cresterea preturilor, pe fondul scumpirilor repetate la energia electrica, combustibili, furaje si al scaderii puterii de cumparare. Diminuarea consumului de carne ii pune in dificultate pe producatori, care nu isi mai pot vinde marfa la un pret rezonabil, ci merg in pierdere. In plus, ei sint "omoriti" si de importurile de carne si produse din carne din Ungaria. NICOLETA BURTAN AVAB vinde Palatul Ghica Licitatia porneste de la 59,3 miliarde de lei Agentia de Valorificare a Activelor Bancare (AVAB) organizeaza o licitatie publica pentru vinderea Palatului Ghica-Gradisteanu apartinind societatii World Trade Center Management Romania, unde actionar majoritar este Eric Barta, actionar si la World Trade Center. Licitatia a devenit posibila in urma cistigarii in instanta de catre AVAB a celor doua procese intentate de WTC Management Romania. Prin vinderea palatului, AVAB va reusi sa recupereze integral datoriile societatii, mai exact, un rest de 400.000 de dolari. Pretul de pornire al licitatiei este de 59,3 miliarde de lei. Palatul are o suprafata construita de 3.456 mp si un teren aferent de 1.506 mp. Surse autorizate ne-au declarat ca deja si-au manifestat interesul pentru cumpararea palatului doua persoane, una din strainatate si una din Romania. Licitatia are loc pe data de 25 septembrie. ( G.T. ) Agentia a recuperat 1.600 miliarde din 40.000 de miliarde de lei AVAB a recuperat 1.600 de miliarde de lei de la cele 4.500 de societati aflate in portofoliul AVAB, iar pina la sfirsitul anului se doreste recuperarea a inca 2.500 miliarde de lei. Aceste date au fost furnizate ieri Comisiei de buget-finante a Camerei Deputatilor de catre directorul general al Directiei Juridice din AVAB, Dorel Burdusel. Suma totala care trebuie recuperata este insa de 40.000 de miliarde de lei. Burdusel a precizat in fata Comisiei de buget-finante ca in aceste zile au fost scoase la vinzare actiuni din unele firme ale fratilor Paunescu, in contul datoriei pe care societatile respective le au fata de stat. TEODORA GEORGESCU Inca o luna de pauza in procesul de declansare a falimentului BIR trage de timp Reprezentantii Bancii Internationale a Religiilor (BIR) au recuzat, ieri, toti judecatorii Curtii de Apel Bucuresti, sustinind ca acestia nu pot judeca procesul dintre BIR si Banca Nationala a Romaniei. Totodata, BIR a cerut stramutarea procesului la o alta Curte de Apel din tara. Curtea Suprema de Justitie urmeaza sa se pronunte asupra acestor doua solicitari. Curtea a stabilit un termen de control pe 18 octombrie, data la care ar putea relua judecarea dosarului daca instanta suprema nu va accepta stramutarea procesului. Curtea urma sa se pronunte asupra cererii BIR de anulare a hotaririi de declansare a procedurii de faliment la aceasta banca. La data de 10 iulie a.c., Tribunalul Bucuresti a admis cererea BNR referitoare la declararea falimentului BIR, actiunea in instanta fiind determinata de situatia financiara a acestei banci comerciale. Impotriva deciziei tribunalului, BIR a facut recurs. La 19 iulie, Curtea de Apel a respins cererea BIR de suspendare a hotaririi de declansare a procedurii de faliment. BIR solicitase suspendarea deciziei pina in momentul in care instanta se va pronunta asupra recursului formulat impotriva aceleiasi hotariri a tribunalului. Cu toate aceste tergiversari care se pare ca se vor prelungi, lichidatorul, desi putin derutat de situatia creata, continua sa intocmeasca listele depunatorilor persoane fizice care trebuie sa-si recupereze banii. In mod normal, pina la sfirsitul lunii septembrie, Fondul de Garantare ar trebui sa inceapa sa returneze banii depunatorilor. Dupa incheierea acestei etape, Fondul va deveni, practic, cel mai mare creditor al bancii. Singura problema care se va pune va fi recuperarea acestor bani, deoarece marii creditori ai bancii nu vor sti ce va mai ramine de impartit. GABRIELA TINTEANU Opinia vizitatorilor straini: Fantoma lui Ceausescu bintuie turismul romanesc Strainii care au vizitat anul acesta Romania au fost mult mai putini decit in alti ani din cauza ca turismul a ramas la nivelul epocii comuniste, relateaza Agentia France Presse. Ceea ce-i indeparteaza pe turistii straini de Romania sint hotelurile vechi si murdare, plajele pline de gunoaie, preturile de aproape cinci ori mai mari decit cele practicate pentru romani, mincarea proasta, cu meniuri mostenite din perioada comunista. "Litoralul bulgar al Marii Negre este mai ieftin, mai bine construit, mai curat si mai primitor", a declarat un turist francez aflat pe litoralul romanesc, citat de AFP. Discrepanta dintre preturile mari practicate de hotelieri si conditiile de cazare proaste, precum si lipsa privatizarii in sectorul turistic ii descurajeaza pe straini sa-si petreaca vacantele in Romania. "Este suficient sa se instaleze un televizor intr-o camera pentru ca autoritatile romane sa mai acorde o stea, in timp ce perdelele si draperiile nu au mai fost schimbate de 40 de ani", a afirmat administratorul unui hotel privat din Constanta. Potrivit datelor statistice furnizate de Autoritatea Nationala pentru Turism, anul acesta, numarul vizitatorilor germani (250.000 de persoane) a scazut cu 4% fata de anul precedent, cel al americanilor (70.000 de persoane) cu 6,7%, al francezilor (60.000 de persoane) cu 3%, al englezilor (aproximativ 50.000 de persoane) cu 3%, iar al israelienilor (45.000 de persoane) cu 12,8%. NICOLETA BURTAN 