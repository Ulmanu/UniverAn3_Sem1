 Ultima ora de dirigentie (2) ______________________________________________________________________ Declaratia baronesei Emma Nicholson de Winterbourne este un semnal extrem de important. La Bucuresti, ea a prezentat pe scurt recomandarile Uniunii Europene pentru viitorul guvern al Romaniei. Intr-o suta de zile, executivul ar urma sa definitiveze ceea ce n-au reusit toate guvernele in zece ani de tranzitie. E vorba de masuri economice radicale - privatizarea colosilor industriali, generatori de pierderi si de gauri in buget, privatizarea IAS-urilor si a bancilor de stat. Asistenta sociala imbunatatita si rezolvarea problemei copiilor institutionalizati seamana cu un fel de ornare cu frisca in comparatie cu celelalte. Sint subiecte cunoscute, pentru a caror rezolvare forurile europene au tot insistat si pentru care au maxima deschidere sa ne ajute prin diverse programe (ceea ce inseamna bani). Or, mesajul doamnei Nicholson, pe linga laitmotivul copiilor, bate direct intr-o tinta politica. Sefa comisiei de politica externa a Parlamentului European n-a venit la Bucuresti sa ne spuna "parerea dinsei", cum crede Petre Roman. A venit sa ne transmita un mesaj al exasperarii europene fata de "reusitele" Romaniei in tranzitie. Unii ar putea considera vizita si declaratiile baronesei Emma Nicholson drept un demers in favoarea lui Mugur Isarescu. Nu cred asta. Personal, cred ca avem de-a face cu mult mai mult. E un mesaj si pentru populatia Romaniei. Organismele europene vor sa ajute electoratul in stabilirea unei grile cu ajutorul careia sa masoare prestatia tuturor candidatilor si a tuturor partidelor politice inscrise in competitia pentru 26 noiembrie. Mesajul doamnei Nicholson este adresat in egala masura cetatenilor si politicienilor. Indiferent ce vor intelege romanii, avem o problema de fond cu ce pricep politicienii. Chestionati de redactorii nostri asupra acestui "contract european" de 100 de zile, mai toti o scalda. Ca stiu, ca incearca… Ii sperie doar termenul foarte scurt. Drept pentru care, in declaratia data dupa intilnirea cu inaltul functionar european, Ion Iliescu spune doar ca "dupa alegerile din noiembrie 2000 Romania se va angaja deplin pentru indeplinirea criteriilor de aderare". Nici o vorba despre cele o suta de zile si nimic despre principalele obiective. Mai mult, la intrebarea adresata de ziarul nostru, doamna Hildegard Puwak, creierul economic al PDSR, a raspuns: "Noi stim exact ce trebuie sa facem din prima zi de guvernare". Dupa cum arata sondajele de opinie, incepe sa fie cit se poate de clar ca sarcinile transmise de Comunitatea Europeana stau sa cada pe umerii PDSR. Or, intre ce a afirmat baroneasa Emma Nicholson ca ar trebui facut si "noi stim exact ce trebuie sa facem" este o diferenta vizibila. Pentru a vedea asta e suficient sa comparam recomandarile europene cu programul publicat de PDSR in ziare, sub genericul "Impreuna pentru Romania". Acolo scrie, negru pe alb, ca PDSR se angajeaza sa formeze un nou executiv, cu o structura mult simplificata, in termen de zece zile de la investitura, iar acesta ar urma sa adopte un program de urgenta pentru asigurarea conditiilor necesare iesirii din iarna. Singurul obiectiv fixat calendaristic este "identificarea privatizarilor frauduloase in termen de 60 de zile de la instalarea la putere" (cam ce a facut si Victor Ciorbea cind ne-a prezentat "greaua mostenire"). Mai exista in acest program un punct formulat extrem de general. E vorba de primul de pe lista, un enunt din care se poate intelege orice: "Accelerarea procesului de privatizare". Va avea PDSR curajul sa privatizeze intr-un termen atit de scurt mari societati industriale cu pierderi? Va vinde el IAS-urile aparate acum de Trita Fanita? Va privatiza bancile cu capital de stat cit ai zice peste? Va stopa sursele generatoare de arierate? O simpla comparatie intre cele transmise de Emma Nicholson si prioritatile declarate in campania electorala de PDSR ne arata contradictii flagrante. Una zice partidul lui Ion Iliescu si altceva se asteapta de la Romania pentru anul urmator. Vom intra intr-o fundatura prin victoria PDSR sau acesta va face o intoarcere spectaculoasa la comandamentele Uniunii Europene? In acest moment, PDSR se arata ca fiind forta politica in stare sa aplice aceste comandamente "singeroase". Dar tot hirtiile si fibra partidului ne arata ca in aceste zile Ion Iliescu si oamenii sai vorbesc despre altceva! _________________________________________________________________ 