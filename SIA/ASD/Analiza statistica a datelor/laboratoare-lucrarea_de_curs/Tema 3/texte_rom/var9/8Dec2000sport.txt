 Delir la Istanbul "Luci ne-a razbunat", au scandat fanii Galatei Galatasaray Istanbul, echipa antrenata de romanul Mircea Lucescu, a dispus, miercuri seara, pe stadionul "Ali Sami Yen", cu scorul de 1-0, de Paris Saint Germain. Partida a contat pentru faza secunda a grupelor din Liga Campionilor la fotbal, competitie care va lua o pauza pina la primavara. Gruparea-fanion a Turciei a triumfat gratie golului marcat de Umit, din penalty. Lovitura de pedeapsa a fost acordata de arbitrul Ryszard Wojcik, ca urmare a faultului lui El-Karkouri asupra atacantului brazilian Mario Jardel. Din garnitura trimisa in teren de "Il Luce" au lipsit amindoi romanii, Gica Hagi fiind accidentat, iar Gica Popescu avind de ispasit o etapa de suspendare. mit a fost introdus in joc in minutul 34, in locul lui Emre, care s-a accidentat. Acest meci a fost primul sustinut de PSG de la venirea pe banca tehnica a antrenorului Luis Fernandez si este cel de-al noualea consecutiv de cind francezii nu au mai cunoscut gustul victoriei (record negativ absolut in istoria clubului din "Parc des Princes"). Galata nu si-a creat prea multe ocazii de a inscrie, dar a dominat jocul in marea majoritate a timpului. Turcii au redus turatia motoarelor dupa gol, permitindu-le adversarilor sa atace mai mult, intariti pe final prin introducerea lui Anelka. In aceasta grupa s-a mai inregistrat o surpriza: infringerea suferita de spaniolii de la Deportivo, pe teren propriu, in fata celor de la AC Milan (scor 0-1). Italienii au curmat, astfel, invincibilitatea lui "Super Depor" in actuala editie a Ligii Campionilor. In Grupa A, Panathinaikos a reusit sa tina in sah pe teren propriu echipa Valenciei, in care romanul Adi Ilie a jucat doar ultimul sfert de ora. "L-am pus pe Umit sa bata" Mircea Lucescu a fost extrem de fericit de victoria obtinuta in fata francezilor. Dupa meci, in vestiarul gazdelor a intrat patronul Faruk Suren, care le-a multumit antrenorilor si jucatorilor pentru succes. De asemenea, Suren a promis ca in citeva zile toti membrii echipei isi vor primi sumele restante. "Luci ne-a razbunat", a fost una dintre scandarile favorite ale suporterilor "ros-galbeni", aluzie la faptul ca reprezentativa de fotbal a Turciei a fost invinsa fara drept de apel de Franta, intr-un meci amical, disputat in urma cu doua saptamini. "Sint foarte bucuros de rezultat. Dupa Monaco, Galata a trecut de o alta reprezentanta a tarii care este campioana mondiala si europeana", a spus antrenorul roman al campioanei Turciei. Fostul tehnician al Rapidului a explicat momentul in care a decis cine sa execute penalty-ul obtinut de Jardel. Toata lumea a ramas stupefiata cind Lucescu a intrat pe teren pentru a-i transmite lui Umit sa bata lovitura de pedeapsa. "Jardel a ratat ultima oara. Inainte de joc, l-am indicat pentru o eventuala lovitura de la 11 metri pe Ergün, care marcase si cu Sturm Graz. In momentul acela, Ergün era foarte obosit si riscam sa rateze. Asa ca l-am pus sa bata pe Umit, care era cel mai proaspat". "Hagi putea sa joace, dar risca prea mult" Lucescu a marturisit ca Hagi a dorit sa joace, chiar daca valorosul jucator sufera de o usoara ruptura a muschilor inghinali. "Putea sa joace, dar risca prea mult. O ruptura serioasa la inghinali nu se reface mai devreme de doua luni". Romanii de la Galatasaray au sarbatorit citeva ceasuri bune dupa meci. Ei au fost acompaniati de fratii Becali, Razvan Lucescu si dinamovistul Florin Cernat. Internationalul de tineret a ajuns la Istanbul, impreuna cu impresarul Victor Becali, venind direct din Ucraina, unde a incercat sa se transfere la puternica formatie Dinamo Kiev. Ieri, Cernat ne-a declarat ca pe 16 decembrie va pleca din nou in Ucraina. "Sper sa semnez un contract pe o perioada de patru ani", a spus "Diamantul", pentru care gruparea ucraineana va plati suma de trei milioane de dolari. LAURENTIU CIORNEI MARGARIT BANUTA GRUPA A Panathinaikos Atena - Valencia 0-0; Sturm Graz - Manchester United 0-2. Au marcat: Scholes (min. 17), Giggs (min. 89) Clasament: 1. Manchester United 6p; 2. Valencia 4p; 3. Panathinaikos 1p; Sturm Graz 0p. Etapa viitoare (miercuri, 14 februarie 2001): Sturm Graz - Panathinaikos si Valencia - Manchester United GRUPA B Galatasaray - Paris St. Germain 1-0 (0-0). A marcat: Umit (min. 51 - din penalty); Deportivo La Corua - AC Milan 0-1 (0-1). A marcat: Helveg (min. 45) Clasament: 1. AC Milan 4p; 2. Galatasaray 4p; 3. Deportivo 3p; 4. PSG 0p. Etapa viitoare (miercuri, 14 februarie 2001): Galatasaray - Deportivo si AC Milan - Paris St. Germain Pentru ca sotia e deranjata de sforaitul lui, Dorel Mutica se opereaza de deviatie de sept Fotbalistul rapidist Dorel Mutica se va opera marti, la Spitalul Sfinta Maria din Bucuresti, de deviatie de sept. Pentru a scapa de aceasta deficienta, stoperul giulestean s-a programat la doctorul Saraboleanu, pe care-l socoteste un profesionist desavirsit. "Am inteles ca operatia dureaza 20 de minute si nu doare", ne-a spus masivul aparator al Rapidului. Motivul care l-a determinat pe Mutica sa se opereze este faptul ca-si deranjeaza sotia pe timpul noptii. "Sforai in somn si nu este deloc placut", a mai afirmat "Mutamba". Intrebat daca marti va efectua si o operatie estetica pe linga deviatia de sept, fotbalistul de origine aradeana, celebru pentru nasul proeminent, a izbucnit in ris. "Fara nasul asta nu mai am nici un farmec", apreciaza fundasul feroviar. (D.C.) Dupa ce, in '96, sustinea ca se trage dintr-o familie cu traditii taraniste, Dinu s-a inscris acum in comitetul de sustinere a lui Ion Iliescu Ion Iliescu, liderul si candidatul PDSR pentru functia de presedinte al Romaniei, a avut o intilnire cu personalitati ale vietii politice si culturale care il sustin in turul doi de scrutin. Dupa cum lesne se poate observa si din imaginea alaturata, printre cei care au tinut sa fie punctuali la intilnire s-au numarat doctorul Sorin Oprescu, regizorul Sergiu Nicolaescu si antrenorul Cornel Dinu, tustrei bucurosi sa fie aproape de "Bunicuta". Daca despre primii doi se stia ca ii sint fideli lui Iliescu, inedita este prezenta Procurorului. Dinu a fost trecut, probabil, de organizatori la capitolul "reprezentanti ai vietii culturale", pentru ca aceia ai "vietii sportive" nu au fost invitati la reuniunea electorala. "Nu va priveste ce am discutat" Vestea ca antrenorul dinamovist Cornel Dinu face parte din comitetul de sustinere a lui Ion Iliescu in cursa pentru fotoliul de la Cotroceni ar trebui sa-l bucure pe candidatul PDSR din mai multe motive. Experienta ultimului deceniu a demonstrat "mina buna" a lui Dinu, omul care nu a pariat niciodata pe un "cal" mort la alegeri. Apoi, programul presedintelui PDSR trebuie sa fie cu adevarat convingator, din moment ce a reusit sa-l atraga pe antrenorul campionilor, cel care, imediat dupa aflarea rezultatului electoral din 1996, dezvaluia: "Eu ma trag dintr-o familie cu traditii taraniste. Am avut rude care au suferit de pe urma comunistilor". Nu in ultimul rind, inregimentarea in rindurile admiratorilor lui Ion Iliescu a unui intelectual fin reprezinta un real cistig pentru proaspatul partid de guvernamint, asa cum s-a intimplat, de altfel, si in urma cu patru ani, cu deosebirea ca atunci profitul era de partea Conventiei Democratice. Discret ca intotdeauna, Cornel Dinu a refuzat sa dezvaluie ce a discutat cu Ion Iliescu: "Intr-adevar, m-am intilnit cu domnul Iliescu la Bucuresti, dar nu va priveste pe voi ce am vorbit cu dumnealui. Au fost probleme personale". MATEI UDREA, DANIEL NAZARE "Tricolorii", salvati de "Mos Niculae" Sejurul algerian al selectionatei divizionare de fotbal a Romaniei a continuat, miercuri, cu o noua partida de verificare. Selectionerul Bölöni a reusit sa aranjeze, a doua zi dupa esecul suferit in amicalul cu Algeria, un test cu IRB El Hadjar, echipa din liga a doua. Prestatia echipei noastre, alcatuita din rezerve, a lasat din nou de dorit. Adversarii au pastrat scorul egal in primele 45 de minute. Dupa pauza, salvarea a venit tot din partea dinamovistului Marius Niculae, singurul fotbalist care a confirmat cu adevarat dintre cei adusi in stagiul de pregatire nord-african. Atacantul de 19 ani a marcat doua goluri si a contribuit la celelalte doua, facind aproape de unul singur diferenta intre selectionata divizionara a Romaniei si anonima echipa algeriana. Rezultat final, Romania-IRB El Hadjar 4-0 (0-0). Au marcat: Marius Niculae (min. 50 si 90), Neaga (min. 69 - din penalty) si Mara (min. 75). Loti Bölöni a experimentat o asezare noua in teren. ROM?NIA: Dolha (min. 46 Irimia) - Iencsi, Trofin, Lacusta - Fl. Dumitru (min. 46 M. Niculae), Tames (min. 85 Lincar), Soava, Bolohan (min. 46 Radoi) - Costescu, Neaga, Mara. Antrenorul nationalei este hotarit sa-si urmeze cu orice pret planul de reconstructie a echipei. Pentru a-si atinge scopul, Bölöni vrea sa valorifice la maximum toate ocaziile de a sustine intilniri internationale, fie cu prima reprezentativa, fie doar cu "autohtonii". Pentru anul viitor, in calendarul nationalei au ramas doua date libere, asa ca Bölöni a solicitat sa fie gasiti adversari pentru "tricolori". Selectionata divizionara a Romaniei va participa, intre 22 si 24 ianuarie, la turneul "Vale do Tejo", organizat de federatia portugheza in localitatea Santarem. Pe linga echipa noastra, la "patrulater" se vor mai prezenta Africa de Sud, Maroc si reprezentativa divizionara a Portugaliei.(T.U.) Badea crede ca Raducioiu n-a fost sustinut Nicolae Badea, presedintele Consiliului de Administratie de la FC Dinamo, si-a exprimat ieri, in premiera, opinia despre eventuala plecare a lui Florin Raducioiu de la gruparea din Soseaua Stefan cel Mare. "Raducioiu a facut tot ceea ce a depins de el. In general, el trebuia sustinut pentru a se reacomoda la specificul romanesc". Astazi, Raducioiu va pleca in Italia pentru a-si cauta echipa. Referindu-se la declaratiile lui Ionut Lupescu, care sustine, la fel ca si Raducioiu, ca nu este dorit de Dinu, patronul de la Computerland a spus: "Eu am insistat ca atit Lupescu, cit si Prunea (n.r. - neagreat nici el de Mister) sa revina la Dinamo". Consiliul de Administratie al "ros-albilor" se va reuni dupa ce echipa se va intoarce de la turneul de sala de la Sibiu pentru a lua in discutie viitorul lui Dinu. Se pare ca Mister ramine pe banca tehnica a "ciinilor rosii", decisiva fiind eliminarea Rapidului din Cupa Romaniei. In plus, sustin surse din cadrul clubului, Dinu se bucura si de simpatia PDSR, formatiune care a cistigat alegerile parlamentare. DANIEL CONTESCU Amenintati de fanii echipelor Feyenoord si Utrecht, Patronii cinematografelor olandeze refuza sa difuzeze filmul "Ajax, acolo unde cinta ingerii" Pasiunea pentru o anumita echipa calca totul in picioare. Inclusiv un act de cultura, daca acesta are ca tema viata unei grupari rivale. Nu este o exagerare, ci o realitate care a provocat discutii aprinse in Olanda, tara care se confrunta cu o situatie inedita: patronii salilor de cinema refuza sa difuzeze un film de teama represaliilor. Pelicula, intitulata "Ajax, acolo unde cinta ingerii", este un documentar despre viata clubului din Amsterdam si, la lansare, parea sa aiba un viitor stralucit. Laudat de critica, filmul a facut casa inchisa mai multe zile, in cadrul Festivalului international al filmului documentar care a avut loc in noiembrie, la Amsterdam. Acum, el nu mai ruleaza decit la un cinematograf din Amsterdam, insa face obiectul unor lungi dezbateri la radio, in jurnalele de stiri ale televiziunilor si pe site-urile de Internet. Pentru ca sint amenintati de suporterii cluburilor rivale, patronii de sali de cinema din alte orase ale Olandei refuza sa difuzeze filmul. In aceasta saptamina, cel putin, amenintarile facute prin telefon de "ultrasii" echipei FC Utrecht au determinat anularea proiectiilor la Utrecht si Haga. Lozinci antisemite In schimb, in Rotterdam, oras in care activeaza marea rivala a lui Ajax, Feyenoord, un administrator de sala a declarat ca va difuza filmul. "Nu ma voi lasa influentat de frica", a afirmat Kadir Selcuk. Insa, din acel moment, amenintarile au luat amploare: "Speram ca respectivul cinematograf sa fie bine asigurat", scrie pe site-urile unor suporteri din Rotterdam, in vreme ce alti fani au lansat lozinci antisemite, cu trimitere clara la faptul ca Ajax a fost creat de evreii olandezi. In schimb, cei mai multi intervievati pe tema acestui scandal considera ca situatia este anormala si ca ar putea crea un precedent periculos. "Aceasta decizie arata ca amenintarile au devenit eficace. In viitor ne putem imagina ca un rasist ar putea ameninta un cinematograf numai pentru faptul ca difuzeaza un film cu actori de culoare. Ce va face atunci patronul cinematografului?", s-a pronuntat un informatician. Aceasta situatie a ajuns deja pe masa ministrului justitiei din Olanda, Benk Korthals. Acesta, informeaza AFP, a declarat ca va consulta magistratii vizavi de aceasta afacere, subliniind ca nu este deloc normal ca o mina de indivizi sa poata impiedica difuzarea unui film. HORIA HASNAS Flick-flack Zizanie-n familia Lita Partidele disputate miercuri seara in cadrul turneului de fotbal in sala care se desfasoara la Sibiu, competitie dotata cu Cupa Stalinskaya, s-au terminat cu urmatoarele rezultate: Inter Sibiu - Gloria Bistrita 5-5 (3-3), FC Arges - FC National 15-6 (7-2) si Gaz Metan - Rapid 5-4 (3-4) Jucatorii Universitatii Craiova care s-au plins de frigul indurat in prima noapte petrecuta la Hotelul "Bulevard" din Sibiu au fost mutati in alte camere, mai calduroase Argeseanul Balasa a parasit Sibiul miercuri la prinz, in mare viteza, dupa ce a aflat ca sotia si cei doi copii se afla internati in spital, fiind bolnavi de scarlatina Tatuajul de pe mina dreapta, pe care Giani Kirita il arata publicului dupa fiecare gol marcat, l-a costat pe fundasul dinamovist 60 de dolari. Kirita si-a tatuat pe mina, in limba chineza, numele fiicei sale de un an si opt luni, Roxana Catalin Lita, mijlocasul de la FC National, a fost sunat pe telefonul mobil, miercuri seara, de sotia sa. "Ce faci, pleci la Steaua si mie nu-mi spui nimic?", l-a interogat consoarta pe Lita, dupa ce un post TV a difuzat stirea conform careia "Pantera" este foarte aproape de un transfer la liderul campionatului. Lita a linistit-o, spunindu-i ca nu este nimic adevarat si ca, deocamdata, nu a avut nici un contact cu Steaua. "Nationalul mi-a platit ratele din contract, insa nu si primele", ne-a precizat mijlocasul "bancar" Antrenorul de la Inter Sibiu, Viorel Jurca, a fost suspendat trei etape de Comisia de Disciplina a Cupei Stalinskaya, in fruntea careia se afla Ion Craciunescu. La jocul cu Gloria Bistrita, iritat de unele decizii ale arbitrului Tiberiu Lajos, Jurca i-a aruncat acestuia mingea-n fata. (D.N.) Leo Grozavu locuieste intr-un sat din Franta Leo Grozavu, fostul fundas central al echipei de fotbal Ceahlaul Piatra-Neamt, joaca in liga a doua germana, la FC Saarbrucken, insa locuieste, impreuna cu familia, in Franta. "Saarbrucken este un oras situat chiar la granita dintre Franta si Germania. Eu stau la Schoneg, un sat care apartine de districtul Forbah, unde isi fac case doar smecherii, un fel de Snagov de la noi. Cu toate acestea, nu am nevoie de roaming la telefonul mobil", a explicat ex-nemteanul. In prezent, Saarbrucken ocupa locul 7 in clasament, la doar cinci puncte de liderul Nurnberg. Pina la sfirsitul anului, Grozavu mai are de jucat trei meciuri, urmind ca pe 22 decembrie sa intre in vacanta. "N-am mai cistigat de sapte etape, de aceea conducerea a decis sa schimbe antrenorul. Marti am avut primul antrenament cu Thomas Hössen (n.r. - noul tehnician)". "Fostul antrenor a facut niste schimbari in echipa, care nu s-au dovedit dintre cele mai bune. «Tu trebuie sa joci», mi-a zis Hössen marti, la primul antrenament. A discutat cu fiecare jucator in parte si cred va face lucruri bune, chiar daca are doar 39 de ani. Eu joc tot libero, ca si la Ceahlaul, dar aici lupta pentru balon este mai aspra decit in Romania. Trebuie sa mai faci si marcaj". Pentru a se intelege cu coechipierii, Grozavu urmeaza un curs de germana, insa se converseaza si in engleza. "La echipa mai sint 3 nigerieni, un ghanez si un austriac. Cu ei ma inteleg in engleza". (D.C.) 