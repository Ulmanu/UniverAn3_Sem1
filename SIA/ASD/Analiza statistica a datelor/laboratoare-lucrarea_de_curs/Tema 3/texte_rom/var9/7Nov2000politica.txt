 Un primar PDSR a decis: Taxa pe trotineta Posesorii vor trebui sa verse in casieria primariei 10.000 de lei anual Locuitorii comunei Rediu, din judetul Iasi, trebuie sa plateasca o taxa mai putin obisnuita. Consilierii locali au votat ieri, cu majoritate covirsitoare de voturi, asupra introducerii taxei pe bicicleta, tricicleta si trotineta, precum si alte vehicule care nu au tractiune animala. "Suma ceruta contribuabililor este de 10.000 de lei pe an si intra in vigoare de la 1 ianuarie 2001", a declarat primarul PDSR al comunei Rediu, Mihai Dumitriu. Taxa ar urma sa fie platita de toti detinatorii de astfel de vehicule. Conducerea Consiliului Judetean Iasi a reactionat imediat la aflarea acestei hotariri a CL Rediu. "Vom sesiza Prefectura pentru a ataca in contencios administrativ hotarirea Consiliului Local din Rediu. Este aberanta si minimalizeaza activitatea autoritatilor statului", a declarat Nicolae Ivanciu, vicepresedintele Consiliului Judetean Iasi. CATALIN DUMITRESCU Mugur Isarescu izbuteste al doilea consens al intregului esichier politic Partidele s-au angajat sa vegheze la viitorul copiilor Cu ocazia intilnirii cu liderii politici pe tema cartilor de alegator, premierul Mugur Isarescu a decis, ieri, sa supuna atentiei acestora o declaratie comuna pe tema drepturilor copiilor din Romania. Documentul, intitulat "Veghind la viitorul copiilor nostri", a fost conceput, in cursul zilei de ieri, in colaborare cu raportorul european Emma Nicholson care, impreuna cu autoritatile de la Bucuresti, a infiintat Grupul de initiativa la nivel inalt pentru reforma in domeniul protectiei copilului. Prezentam, mai jos, proiectul declaratiei comune dat publicitatii in cursul zilei de ieri. (O.P.) Declaratia comuna a presedintilor partidelor parlamentare din Romania Cu ocazia aniversarii a 10 ani de la Reuniunea Mondiala privind Copiii si a intrarii in vigoare a Conventiei Drepturilor Copilului, Avind in vedere faptul ca viitorul il reprezinta copiii nostri, si copiii de astazi sint prima generatie care creste in Mileniul Trei al Erei Crestine, Deoarece este responsabilitatea noastra comuna sa ne pretuim copiii in aceeasi masura, Noi, reprezentanti ai partidelor parlamentare din Romania: 1. Sprijinim in mod solemn si neechivoc protectia deplina a drepturilor tuturor copiilor romani. 2. Reafirmam hotarirea noastra de a inlatura mostenirea dictaturii si de a completa transformarea serviciilor de asistenta a copiilor intr-un sistem de masuri efective, moderne si apropiate de familie. 3. Accentuam nevoia unor servicii de sprijinire a familiilor cu dificultati, inclusiv servicii de asistenta medicala. 4. Sustinem importanta fundamentala a educatiei in prevenirea abandonului familial si sprijinim principiul conform caruia copiii abandonati ar trebui sa fie plasati in medii familiale sigure atunci cind este posibil. 5. Recunoastem rolul esential al lucratorilor din serviciile de asistenta medicala si sociala, si sustinem organizarea pregatirii profesionale a personalului, conform celor mai inalte standarde. 6. Constientizam responsabilitatea deosebita a statului in protejarea drepturilor copiilor institutionalizati. 7. Sustinem eforturile de combatere a traficului de copii. 8. Salutam stabilirea unui Grup la nivel inalt de reforma a protectiei copiilor la nivel inalt si sprijinim rolul acestuia in continuarea intensificarii apararii drepturilor copiilor. 9. Consideram ca in Romania copiii merita cele mai bune conditii de protectie si asistenta sociala si depunem un efort comun pentru a ne asigura ca secolul 21 va oferi copiilor romani un viitor demn si prosper. Alesii poporului intra in vacanta electorala Conducerea Camerei Deputatilor a decis ieri: alesii poporului vor intra in vacanta pe 14 noiembrie. Si asta pentru a mai salva aparentele, caci altfel ar fi intrat in vacanta de astazi, asa cum a propus vicele Camerei, Vasile Lupu. Dupa ce au vazut ca nu au nici o sansa sa se mai adune ca sa mai voteze vreo lege importanta, alesii au decis sa repete "figura" din 1996, cind au luat vacanta cu o luna inainte de alegeri. Conform programului adoptat ieri de catre conducerea Camerei, deputatii mai lucreaza astazi si saptamina viitoare, luni si marti. Chiar si in lipsa de deputati, pe ultima suta de metri, conducerea Camerei a primit o solicitare din partea liderului minoritatilor, alta decit cea maghiara, Varujan Pambuccian, de dezbatere in procedura de urgenta a unui proiect de lege privind parlamentarii pensionari. Proiectul, depus deja, se refera la modificarea Legii 53/1991 si prevede ca parlamentarii care sint pensionari sa se bucure de o pensie mai mare, echivalenta cu 70% din media cistigurilor salariale obtinute pe perioada mandatului. TEODORA GEORGESCU Comisia parlamentara speciala a stabilit: Dezechilibrele ecologice majore au fost cauzate de ploi si defrisari Dupa mai bine de un an de cercetari, Comisia speciala privind investigarea cauzelor care au produs dezechilibre ecologice majore, urmate de pierderi de vieti omenesti, a reusit sa ajunga la o concluzie: ploaia este vinovata! Comisia si-a depus ieri raportul la conducerea Camerei. Acesta este insotit de un set consistent de fotografii facute in zonele distruse. Conform raportului, cauzele care au dus la dezechilibre ecologice sint: reducerea drastica a suprafetelor ocupate de paduri si volumul mare de precipitatii cazute intr-un interval scurt de timp. Motiv pentru care comisia recomanda reimpadurirea terenurilor degradate, dar si includerea in Constitutie a unor prevederi minimale privind conservarea, protejarea si dezvoltarea padurii. Inundatiile si alunecarile de teren au dus la 114 morti si 11.200 miliarde de lei pagube. TEODORA GEORGESCU Campanie cu delicatese Simona Marinescu, in scandal mare cu PDSR Vrancea Secretarul de stat in MMPS si candidata PD Vrancea pentru Senatul Romaniei, Simona Marinescu, il acuza public pe presedintele PDSR Vrancea, Marian Oprisan, ca a furat bannerele electorale ale PD montate pe stilpii care apartin SC "Electrica" Focsani. 20 de bannere cu chipul Simonei Marinescu si al lui Petre Roman au disparut in noaptea de 4 spre 5 noiembrie de pe stilpii din centrul Focsaniului. Democratii spun ca au martori care sustin ca l-au vazut pe liderul PDSR, care este si presedinte al Consiliului Judetean Vrancea, cind coordona o echipa cu masini din dotarea consiliului care indeparta bannerele. Simona Marinescu a depus plingere la Ministerul de Interne, IGP si IPJ Vrancea pentru furt din avutul public. Candidata PD spune ca liderul PDSR este cel care a coordonat in noaptea cu pricina actiunea. Sint foarte marcata de situatia de aici. Din pacate, constat ca PDSR a inceput sa fure mai devreme de a ajunge la putere. Speram ca in acesti ani de opozitie PDSR sa fi invatat bunele maniere", a declarat Simona Marinescu. In replica, liderul PDSR declara ca Primaria a ridicat bannerele fiindca amplasarea lor era ilegala si ca o va da pe Simona Marinescu in judecata pentru calomnie. Marian Oprisan a mai spus ca va cere Parchetului sa verifice clauzele contractului semnat de PD cu SC "Electrica". "Simona Marinescu trebuie sa inteleaga ca Vrancea nu este patria PD", a spus liderul PDSR. CAMELIA CHERECHES Denuntind "jalnicul spectacol al vietii parlamentare", Ticu Dumitrescu a anuntat ca nu mai candideaza Senatorul Constantin Ticu Dumitrescu si-a anuntat ieri oficial retragerea din viata parlamentara, ceea ce inseamna ca nu va candida in alegerile de la sfirsitul acestei luni. In declaratia facuta de la tribuna Senatului, Ticu Dumitrescu si-a exprimat dezamagirea fata de "jalnicul spectacol" al vietii parlamentare. Senatorul considera ca "spiritul de turma, propriu dictatorilor, este omniprezent in societatea romaneasca postdecembrista" si actioneaza "atit la dreapta, cit si la stinga". Ticu Dumitrescu, presedintele Asociatiei Fostilor Detinuti Politici, sustine ca intre "arhitectura CDR", care a cistigat alegerile in 1996, si "cea a CDR-2000, care le va pierde, nu exista nici o legatura", iar miza apropiatelor alegeri o reprezinta confiscarea si fesenizarea opozitiei, astfel ca alternanta la putere "sa nu mai dea nici o emotie adevaratilor invingatori ai revolutiei din decembrie". Ticu Dumitrescu pune in categoria adevaratilor invingatori pe "acei cameleoni securisto-comunisti la care se adauga oportunistii, afaceristii rosii ai tranzitiei, coruptii, arivistii, cu alte cuvinte palierele amorale sau imorale ale societatii romanesti". Senatorul in retragere anunta ca va continua lupta politica caci, "la virsta mea de acum, dl. Diaconescu sau Tepelea abia debutau in Parlament in 1990 si implicit in viata politica", subliniaza Constantin Ticu Dumitrescu. NARCISA IORGA Motiunea de cenzura a PDSR, transformata in motiune simpla PDSR a renuntat la motiunea de cenzura impotriva guvernului, urmind insa sa depuna miine, la Senat, o motiune simpla prin care sa atace politica de privatizare promovata de Guvernul Isarescu. Presedintele PDSR, Ion Iliescu, a declarat ieri ca decizia renuntarii la motiunea de cenzura a fost luata de catre Biroul Executiv Central PDSR, care "nu are nici o intentie sa desfiinteze sau sa demita actualul guvern, ci doreste doar stoparea finalizarii proceselor de privatizare «oneroase»". Surse din PDSR sustin insa ca motiunea de cenzura "s-a transformat" in motiune simpla deoarece PDSR nu a reusit sa stringa suficiente semnaturi de la parlamentari pentru a depune motiunea de cenzura. Ion Iliescu a mai explicat ieri, dupa ce a repetat obsesiv ca partidul sau nu se opune privatizarii in general, ca, prin intermediul motiunii simple, PDSR doreste ca guvernul "sa asigure stoparea semnarii proceselor de privatizare din ultima vreme, care au fost facute cu o graba suspecta". (D.V.) Senatul si-a marit bugetul pentru 2001 Cinci sute de miliarde de lei va fi bugetul Senatului pe anul viitor, din care peste 335 de miliarde sint "doar" cheltuieli de personal. Cu salariile se vor cheltui peste 172 de miliarde, iar cu deplasarile in strainatate - 10 miliarde. In tara, va fi nevoie pentru "deplasari" de peste 84 miliarde, aici fiind incluse cheltuielile pentru diurne, benzina sau bilete pe mijloacele de transport, cazari etc. Cheltuielile pentru intretinere si gospodarire se vor ridica la aproape 56 miliarde lei, separat de cheltuielile pentru reparatii curente (9 miliarde) si reparatii capitale (1 miliard). Se vor cumpara carti si publicatii, in valoare de doua miliarde si jumatate, si materiale "cu caracter functional", in valoare de 7,5 miliarde lei. Cresterea valorii bugetului pe 2001 "este substantiala" fata de bugetul acestui an, a declarat chestorul Senatului, Constantin Sava. Si asta pentru ca "au crescut valoric preturile pentru cheltuielile de intretinere, transport etc.". Bugetul Senatului pe 2000 a fost de 250 miliarde lei. Mentionam ca senatorii au votat ieri fara obiectii acest buget, in care sint calculate si rezerve pentru eventuale cresteri ale indemnizatiilor senatorilor si ale personalului aditional. NARCISA IORGA Avocatul Emil Popescu, deputat PNTCD, acuza: Legea restituirii caselor, "cel mai fals restitutio" Deputatul PNTCD Emil-Teodor Popescu a anuntat ieri - la conferinta de presa sustinuta la sediul de campanie electorala al CDR-2000 - ca el si alti 20-30 de parlamentari nu vor vota proiectul legii de restituire a caselor asa cum a fost el "maltratat" prin "protocolul rusinos" incheiat de actuala putere cu PDSR. "Nu se poate repara o nedreptate cu o alta nedreptate", a spus deputatul, care a fost asistat, pe toata durata conferintei de presa, de reprezentantii proprietarilor, ei intervenind de citeva ori pe parcursul derularii acesteia. Emil Popescu este de parere ca mutarea chiriasilor din casele care vor fi retrocedate "nu e o nedreptate", chiar daca "mutatul e un neajuns", dar ca acestia trebuie sa primeasca o locuinta acceptabila. Problema este de fapt vinzarea caselor nationalizate la un pret mic care inseamna, de fapt, "o escrocherie". Prin modificarile aduse in urma protocolului, spune el, "Legea 112 devine una scelerata si ciuntita in mod deliberat". Emil Popescu avertizeaza ca, daca nici Parlamentul, nici Justitia din Romania nu vor face dreptate, aceasta va fi dictata de instantele internationale care vor lua noua lege "la darace". Ceea ce inseamna despagubiri rezonabile acordate proprietarilor, care urmeaza sa fie suportate de statul roman. El a criticat faptul ca, in actuala legislatura, coalitia a functionat perfect doar la chestiunile mai putin importante si deloc la cele cu adevarat serioase, cum ar fi chestiunea proprietatii. Dintre partidele aflate inca in coalitie, PNL si-a luat portia lui de perdaf de la Popescu pentru ca a fost tot timpul "cu ceva in sus", in chestiunea proprietatii. Pentru ca PDSR s-a prins "de jocul" din coalitie, care a insemant dezbinare, la Camera Deputatilor a lasat legea sa treaca intr-o forma acceptabila, iar la Senat nu. Ca o concluzie, taranistul Emil Popescu a spus ca noua lege reprezinta "cel mai fals restitutio". Oricum, modificarile sustinute de PNTCD si care-i repun in drepturi pe chiriasi nu vor putea fi promovate printr-o ordonanta de urgenta avind in vedere contextul electoral existent. CRISTIAN OPREA Batista de campanie Isarescu a inventat tricolorul de buzunar Premierul Mugur Isarescu a abordat ieri o tinuta noua lansind poate, in acest fel, un nou accesoriu in moda masculina: batista tricolora. Aflat in vizita la Spitalul Fundeni, primul-ministru a primit in dar de la conducerea institutiei o panglica tricolora, lata de circa 10 cm, pe care, nestiind la ce sa o foloseasca, a rulat-o si a bagat-o in buzunarul de la piept al sacoului. Bine dispus, Isarescu a avut apoi inspiratia de a scoate un capat al panglicii deasupra buzunarului, in chip de batista. Ce-i drept, pe fundalul bleumarin al sacoului, noul accesoriu a fost foarte bine pus in evidenta. Mindru de "inventia" sa, Isarescu a defilat cu "steagul la purtator" si la intilnirea avuta ulterior cu James Rosapepe, ambasadorul SUA la Bucuresti. OANA PATRAULESCU Bref Lis, cursa solitara pentru Camera Deputatilor Viorel Lis, presedintele Partidului Noua Generatie, a demisionat din aceasta formatiune pentru a candida ca independent la Camera Deputatilor. Fostul primar general si-a ales Capitala ca circumscriptie in care va candida. In Bucuresti, PNG - care se lauda ca partid al tinerilor - nu a depus liste de candidaturi pentru Camera Deputatilor, ci doar pentru Senat, unde se stie ca virsta necesara pentru a candida este de 35 de ani. Logodnica lui Viorel Lis, Oana, ne-a declarat ca nu are nimic impotriva noii nazuinte politice a lui Viorel pentru ca "este alegerea lui".(C.S.) PLDMR a fost exclus de la alegeri Liderul UDMR, Marko Bela, a anuntat ieri, intr-o conferinta de presa, ca formatiunea pe care o conduce se apropie de finisul campaniei electorale. Marko Bela s-a declarat satisfacut de faptul ca adversarul maghiar, Partidul Liber Democrat al Maghiarilor din Romania, a fost exclus de la alegeri, prin hotarire judecatoreasca. PLDMR si-a pus candidati pe listele electorale in 16 judete, dar, din lipsa de oameni, cei care candidau intr-un judet la Senat se regaseau in alt judet la Camera Deputatilor. UDMR a depus contestatie rezolvata de judecatori in favoarea uniunii. Liderul UDMR a spus ca formatiunea va avea un grup parlamentar foarte puternic in viitoarea legislatura. (C.M.) Regizorul Costa Gavras va da 9.000$/zi Parlamentului Romaniei Interiorul Palatului Parlamentului se va transforma in interiorul Vaticanului contra a 9.000 de dolari pe zi. Conducerea Camerei a decis sa inchirieze citeva sali pentru productia filmului lui Costa Gavras, "Martor ocular", contra 1.000 de dolari pe ora, filmarile neavind voie sa depaseasca 9 ore zilnic. Acestea vor incepe in ianuarie si se vor termina in aprilie. (T.G.) Eugen Serbanescu ii mobilizeaza pe romanii din America Consulul general al Romaniei la New York, Eugen Serbanescu, a adresat un apel comunitatii romanesti din SUA pentru a veni la vot in 26 noiembrie, "cu aceeasi constiinta civica" folosita la alegerile generale din 7 noiembrie pentru legislativul si presedintia americane. Serbanescu are, in apelul sau, un stil absolut pitoresc vorbind despre "interesul viu nutrit fata de mersul lucrurilor din tara noastra" pe care-l au reprezentantii comunitatii romanesti. "Acum este momentul sa transformati aceste opinii exprimate verbal, si nu de putine ori vocal - care insa risca sa ramina cumva sterile -, intr-un act concret, cu pondere (cit de mica, dar reala) in configurarea viitorului Romaniei, actul de a introduce buletinul in urna", se arata in apelul lui Serbanescu care a ajuns si pe masa Biroului Permanent al Senatului "pentru informare". (N.I.) Ministrul justitiei cere Senatului sa urgenteze modificarea Codului penal Valeriu Stoica a adresat o scrisoare presedintelui Senatului in care solicita adoptarea "in cel mai scurt timp" a proiectului de lege privind modificarea Codului penal. Ministrul justitiei aminteste ca acest proiect de lege se impune adoptat de urgenta pentru "indeplinirea obligatiilor asumate de Romania fata de Consiliul Europei si Uniunea Europeana". Legea privind modificarea Codului penal si a Codului de procedura penala a fost adoptata de Camera Deputatilor inca din iunie, de atunci aflindu-se la Senat fara insa a fi impusa pe ordinea de zi. Saptamina trecuta, Mircea Ionescu-Quintus a primit o scrisoare de la organizatia internationala Amnesty International in care se amintea ca articolele referitoare la pedeapsa penala pentru relatiile homosexuale, calomnia prin presa si ofensa adusa autoritatii trebuie urgent abrogate. (N.I.) De ziua lui, Oprescu se sacrifica de dragul lui nea Nelu Viceprimarul Capitalei, Sorin Oprescu, implineste astazi 49 de ani. Fidel principiului "Datoria inainte de toate", Oprescu a considerat sa puna obligatia fata de partid mai presus decit celebrarea zilei sale de nastere. El a renuntat la petrecerea care se impunea, deoarece a plecat aseara cu seful sau de partid, Ion Iliescu, intr-un turneu prin Moldova. Precizam ca Sorin Oprescu candideaza pe locul sase pe lista pentru Senat de la Bucuresti. "Evenimentul zilei" ii ureaza un sincer si calduros "La multi ani!". (D.V.) CNAS ii ia la puricat pe candidatii liberali PNL a trimis Comisiei Nationale pentru Studierea Arhivelor Securitatii lista tuturor candidatilor liberali aliniati la startul alegerilor din noiembrie. "Pentru recistigarea increderii cetatenilor in clasa politica si pentru eliminarea suspiciunilor din societatea romaneasca nutrim speranta ca exemplul PNL va fi urmat si de celelalte partide inscrise in competitia electorala", se arata intr-un comunicat remis presei de catre PNL. (C.S.) Alegerile au fost cistigate de dreapta, dar a guvernat stinga Vicepresedintele taranist Vasile Lupu a gasit tap ispasitor pentru nerealizarile din actuala legislatura, desi, dupa cum a afirmat, alegerile de acum patru ani au fost cistigate de fortele de dreapta: "Aceasta guvernare, dominata de o majoritate de stinga in parlament, pentru ca PD a votat alaturi de PDSR in majoritatea cazurilor". Nici liberalii nu au scapat de acuze: "Adevaratii liberali sint cei de pe linia PNL-istoric si nu cei care urmeaza practicile lui Guta Tatarascu si alte practici din perioada postdecembrista". De altfel, supararea taranistilor pe liberali este cu atit mai mare cu cit, spune Vasile Lupu, "Corneliu Coposu a facut eforturi sa consolideze PNL ca un partid liberal sigur, de viitor". Dar, dupa aceste experiente, Vasile Lupu este convins ca taranistii si-au invatat lectia: "PNTCD va sti, de acum incolo, cind vine tradarea, cum sa ne cintarim aliatii, cum sa ne alegem partenerii".(M.C.) Campania pe sticla La Pro Tv, invitatul emisiunii speciale a lui Florin Calinescu, "Eu vreau sa fiu presedinte !", de la orele 20.00, este candidatul independent Eduard Gheorghe Manole. Turneul prezidentiabililor de la TV Romania 1 continua in aceasta seara, de la orele 20.45, cu Lucian Orasel (indpendent) si Ion Sasu (PSM). La TVR 2, de la orele 19.00, la talk-show-ul "Alegeri 2000", reprezentantii Partidului Social Agrar si al Pensionarilor, Partidul Social Democrat "C.Titel Petrescu" si al PLDR vor discuta despre problemele asistentei sociale si ale sanatatii. (Cristian Oprea) 