 Cu "bilete de voie" de la judecatori, puscariasii ajung in strainatate Criminal eliberat pentru a-si construi casa Din cauza clementei inexplicabile a unor judecatori, zeci de condamnati sint eliberati temporar din inchisoare, in fiecare an, pentru a-si rezolva unele probleme personale. O data iesiti din puscarii, prima grija a condamnatilor este gasirea unei modalitati de a parasi tara. Timp au si, mai mult, pot sa-si duca linistiti la indeplinire planul de parasire a tarii, caci nimeni nu le are grija. In judetul Suceava exista, la ora actuala, 15 detinuti care au fost eliberati temporar din inchisoare si care au "uitat" sa se intoarca la locul detentiei, dupa perioada de "vacanta" pe care le-au dat-o judecatorii. Intreruperea executarii pedepsei se solicita in special pentru probleme familiale Legislatia romana permite intreruperea executarii pedepsei pentru o perioada de maximum trei luni. Detinutul care doreste sa-si ia o "vacanta" din inchisoare trebuie sa inainteze o cerere la tribunalul din judetul in care se afla penitenciarul. De cele mai multe ori, cererile de intrerupere a executarii pedepsei vizeaza motive familiale. Ba ca sotia, ramasa singura cu copiii, nu se poate descurca in timpul iernii, ba ca un membru al familiei este in pragul mortii, iar detinutul ar dori sa-i fie alaturi atunci cind isi da duhul, sau, pur si simplu, condamnatul vrea sa-si termine casa pe care a inceput-o pe cind se afla in libertate. Dupa ce primesc cererile de intrerupere a executarii pedepsei, judecatorii solicita o ancheta sociala la primaria din localitatea in care detinutul are domiciliul stabil. Ancheta sociala trebuie sa stabileasca daca cererea detinutului este indreptatita, iar concluziile puse de cei de la primaria din localitatea respectiva au un rol important in luarea deciziei finale. De cele mai multe ori, detinutul il avertizeaza pe secretarul primariei si face apel la acesta pentru a-i aviza favorabil cererea. Apoi urmeaza decizia judecatorului. Si, din pacate, judecatorii nu tin cont de gravitatea faptei pentru care a fost condamnat detinutul, ci doar de motivele pe care le invoca acesta pentru intreruperea executarii pedepsei. Politistii afla despre eliberarea detinutilor din penitenciar doar daca acestia nu se mai intorc Cea mai mare problema, o constituie faptul ca cei care obtin intreruperea executarii pedepsei nu sint luati in evidenta de autoritatile din localitatea de domiciliu. Cpt. Vasile Negru, de la Serviciul Judiciar, din cadrul Inspectoratului Judetean de Politie Suceava, ne-a explicat: "Cei care intrerup executarea pedepsei au obligatia de a se prezenta singuri la penitenciar, dupa expirarea termenului stabilit prin hotarirea judecatoreasca. Dar multi dintre ei nu se mai prezinta. Noi sintem anuntati abia dupa ce detinutul nu s-a mai intors la penitenciar, iar el, in acel moment, este disparut de la domiciliu si este plecat chiar din tara. Cred ca ar trebui ca in toate cazurile in care se aproba intreruperea executarii pedepsei sa fie anuntata si politia din localitatea de domiciliu a detinutului. Acest lucru nu se intimpla. Uneori, noi aflam despre eliberarea lor din penitenciar de-abia dupa ce infractorul nu s-a mai prezentat inapoi". Nu putine sint cazurile in care cei care au obtinut intreruperea executarii pedepsei savirsesc noi infractiuni, iar politistii, stiindu-i in penitenciare, nu mai asociaza fapta cu persoana respectiva, care are modalitati de actionare asemanatoare. Un criminal a plecat in "vacanta" pentru a-si termina casa pe care nici macar nu o incepuse Intre cei care nu s-au mai intors in penitenciar, dupa "vacanta" primita de la milostivii judecatori, se afla si Virgil Nita, din Falticeni, al carui caz este elocvent pentru usurinta cu care se aproba intreruperea executarii pedepsei. In 1996, Virgil Nita, pe atunci in virsta de 33 de ani, a fost condamnat la 20 de ani inchisoare, pentru savirsirea infractiunii de omor. Anul trecut, el a depus o cerere la Tribunalul Bucuresti prin care solicita intreruperea executarii pedepsei, motivind ca vrea sa-si termine de construit casa, deoarece exista riscul deteriorarii. Tribunalul Bucuresti a acceptat solicitarea si Virgil Nita a parasit, ca un om liber, penitenciarul. Dupa trei luni, la termenul stabilit pentru intoarcere, Virgil Nita nu a aparut. Abia atunci a fost sesizat IPJ Suceava. Dupa cum ne-a declarat cpt. Vasile Negru, cercetarile efectuate ulterior au aratat ca: "El nu avea nici macar temelie la casa. In perioada in care a fost in libertate, avind buletinul de identitate in mina, si-a facut chiar pasaport. Cum nu avea interdictie de a parasi tara, Virgil Nita a plecat in strainatate". Este putin probabil ca politistii sa-l mai gaseasca pe Virgil Nita, care mai are de executat 5.406 zile de inchisoare. Sase tilhari sint in libertate Pe linga Virgil Nita, alti 14 suceveni au beneficiat de intreruperea executarii pedepsei si au "uitat" sa se mai intoarca in penitenciar la expirarea "vacantei". Din acestia, sase au fost condamnati pentru tilharie, sase pentru furt, unul pentru vatamare corporala grava si altul pentru nerespectarea regimului circulatiei autovehiculelor. Unul dintre cei eliberati temporar din penitenciar este si Constantin Lature, 29 de ani, din Dolhasca. Condamnat la trei ani si trei luni inchisoare, pentru furt, Constantin Lature a beneficiat anul trecut de intreruperea executarii pedepsei. Ajuns acasa, primul lucru pe care l-a facut a fost sa-si ia pasaportul, dupa care a trecut granita. Politistii suceveni au informatii ca Lature se afla in Turcia. El ar putea fi adus in tara, in cazul in care politistii turci reusesc sa-l identifice si, evident, sa-l extradeze. Daca in acest caz exista anumite indicii, nu acelasi lucru se poate spune despre ceilalti detinuti disparuti. Nu se stie mai nimic despre cei sase indivizi condamnati pentru tilharie. Este vorba despre Vasile Dobrea, din Dolhesti, rest de pedeapsa - trei ani, Florin Gheorghe Serpoi, din Calafindesti, rest de pedeapsa - trei ani, Gheorghe Miron, din Suceava, rest de pedeapsa - trei ani, Marius Hutanu, din Vama, rest de pedeapsa - doi ani, Lucian Stelian Orhei, din Crucea, rest de pedeapsa - zece luni, Petru Roman, din Vicovu de Sus, rest de pedeapsa - sase luni. Toti cei mentionati se plimba liberi, gratie excesivei clemente a unor judecatori. Alaturi de acestia, se afla in libertate si alte persoane, cautate pentru infractiuni grave, cum este cazul lui Ichim Grigoriciuc (43 de ani), din Darmanesti. In noaptea de 10 spre 11 octombrie 1995, Ichim Grigoriciuc a omorit-o cu sadism pe batrina Elisabeta Tcaciuc (65 de ani), aplicindu-i mai multe lovituri cu corpuri contondente. Barbatul a disparut imediat dupa comiterea faptei si sint putine sanse sa fie prins curind. Ca si in cazurile precedente, si el este, probabil, fugit din tara. Iata, deci, cum tilhari sau chiar criminali, dovediti si condamnati prin hotarire judecatoreasca definitiva pentru faptele lor, pot umbla liberi din cauza unor judecatori prea milosi, sau a unui sistem in care cei care ar trebui anuntati primii despre o eliberare temporara, politistii, afla ultimii despre acest lucru. TIBERIU AVRAM Dudu Ionescu promite surprize in dosarul "Petromin-Klaveness" Trei inalti ofiteri de politie suspendati "In urma rezultatelor partiale ale anchetei Grupului de Control al ministrului de interne la Constanta, conducerea ministerului a decis sa mentina masura suspendarii a trei inalti ofiteri de politie, luata in cursul lunii noiembrie", a anuntat ieri ministrul Constantin Dudu Ionescu. Cei trei sint cercetati pentru ca, potrivit generalului Suceava, ar fi musamalizat dosare de mare importanta. In perioada anchetei, generalul de brigada Mihai Stan Bogdan, adjunct al sefului Grupului de Control al ministrului de interne, lt.col. Paul Sirbu, consilier al secretarului de stat Liviu Popescu, si cpt. Grigore Pesterau, ofiter in cadrul Serviciului Economic din IPJ Constanta, au fost supendati din functie si pusi la dispozitia MI. Potrivit ministrului de interne, din ancheta "n-a reiesit ca ofiterii sint implicati direct in musamalizarea dosarelor, insa s-a constatat o oarecare incetineala in deciziile pe care trebuia sa le ia". Dudu Ionescu a mai precizat ca, in acelasi caz, au mai fost retrogradati din functie un ofiter si un plutonier, ambii acuzati de modul cum au gestionat bunurile confiscate. Ministrul de interne nu i-a nominalizat pe cei doi, dar a lasat sa se inteleaga ca finalizarea anchetei, cel mai probabil la Parchetul Militar, va aduce mari surprize. Ultimatum pentru finalizarea anchetei Ofiterii anchetati la Constanta au instrumentat dosare de mare importanta, precum cel al cunoscutului Mehmet Fahti Keser, cunoscut cap al lumii interlope din Constanta, "Romcereal - Adrian Costea", sau "Petromin - Klaveness". Dudu Ionescu a precizat ca ancheta in cazul "Petromin - Klaveness" a fost cea care a trenat cel mai mult, motiv pentru care comisia de ancheta a dat un termen-ultimatum de 90 de zile, timp in care dosarul, returnat de la Parchet la Politie pentru cercetari, va trebui sa fie finalizat. "Practic, pe 20 februarie 2001, dosarul «Petromin - Klaveness» trebuie sa ajunga din nou pe masa procurorilor, cu toate investigatiile solicitate de acestia", a precizat ministrul de interne. Reamintim ca Parchetul General ancheteaza asocierea "Petromin" cu firma norvegiana "Tornvald Klaveness", antamata si parafata de Traian Basescu in aprilie 1991, prin care s-au pierdut 10 din cele 16 nave incluse in contract si s-a acumulat o datorie de 20 de milioane de dolari la "Christiana Bank" din Oslo. Navele au fost vindute firmei mixte romano-norvegiene cu un dolar bucata. Prejudiciul total al companiei "Petromin" in perioada 1991-1999 este estimat la peste 150 milioane dolari. In dosar, alaturi de Traian Basescu sint incriminati si directorii "Petromin", impreuna cu o parte dintre membrii Consiliului de Administratie ai companiei. NICOLETA SAVIN La Odobesti-Vrancea, Doamna Hainarosie l-a omorit cu masina pe Avadanei si a dat bir cu fugitii Politistii din Odobesti-Vrancea au gasit in seara de Mos Nicolae cadavrul unui barbat, pe strada Stefan cel Mare din oras. Din primele cercetari a rezultat ca Aurel Avadanei, in virsta de 64 de ani, din oras, a murit calcat de o masina al carei sofer a parasit imediat locul accidentului. Barbatul fusese pur si simplu strivit de masina si abandonat pe marginea drumului, miercuri seara, in jurul orei 21.30. O echipa operativa a politiei din oras a descoperit autorul in mai putin de o ora. Este vorba despre Iuliana Maria Hainarosie, in virsta de 35 de ani, din comuna Jaristea, localitate aflata la mai putin de cinci kilometri de Odobesti. Femeia conducea un autoturism Vokswagen Golf, cu numar de Arad, masina imprumutata de la o cunostinta. Femeia s-a speriat si, in loc sa opreasca pentru a acorda victimei primul ajutor, a apasat si mai mult pedala de acceleratie. Se pare ca batrinelul era in stare de ebrietate si nu prea vedea pe unde merge. Cel mai probabil, femeia va fi trimisa in judecata pentru ucidere din culpa. Politistii spun ca in general femeile sint mai constiente la volan si nu prea s-au intimplat cazuri de accidente in care au fost implicate femei care sa fuga de la locul faptei. SILVIA VRINCEANU Un politist de la Moravuri, acuzat ca a agresat o stripteusa Politia Municipala din Roman a primit o reclamatie de la proprietarul unui bar de noapte, aflat in incinta cramei de la Hotelul "Roman", privind abuzurile pe care locotenentul Costel Ursu le-ar fi savirsit asupra unor stripteuse. Dupa spusele acestora, ofiterul, care lucreaza chiar la Brigada Moravuri, aflat in stare de ebrietate, a adunat toate angajatele intr-o incapere din spatele barului si le-a buzunarit, spunind ca le perchezitioneaza. In timpul acestei operatiuni, ofiterul este acuzat ca le-a injurat pe fete ca la usa cortului, iar pe una dintre ele chiar a lovit-o. Doua dintre stripteuse au fost duse la sediul politiei, au reclamat ca au fost batute si amenintate si au fost constrinse sa dea declaratii dictate de politist cum ca se prostitueaza. Unul dintre patronii barului, Doru Chiriac, sustine ca fetelor le-ar fi fost sustrasa si suma de 800.000 de lei, care nu apare mentionata in procesul-verbal de perchezitie. Patronii barului au solicitat o audienta la comandantul Politiei Municipale, col. Valerica Ciomirtan, caruia i-au reclamat abuzul politistului. "Am inceput o serie de verificari, pe care le coordoneaza colonelul Costache Pricope, loctiitorul comandantului Politiei Municipale. Daca toate cele sesizate de proprietarii barului se vor dovedi adevarate, ofiterul Ursu va fi deferit Parchetului Militar, pentru a fi judecat", a declarat colonelul Valerica Ciomirtan. Un caz asemanator s-a petrecut in urma cu citeva luni la Iasi, unde intr-o sectie de politie a fost adusa o prostituata care a fost violata, pe un birou, de un plutonier-major. CATALIN DUMITRESCU Hot de combustibil, prins cu ajutorul focurilor de arma Politistii prahoveni au fost nevoiti sa faca uz de arma pentru a prinde un hot de benzina care daduse o spargere la conducta magistrala Ploiesti-Bucuresti, apartine de SC Petrotrans SA Ploiesti. In dupa-amiaza zilei de miercuri, cu ocazia unei actiuni organizate pe raza comunei Puchenii Mari, in zona denumita "Zavoi", politistii l-au depistat pe Marin Dinu, in virsta de 31 de ani, din localitate, care transporta mai mult de jumatate de tona de benzina in autoturismul sau personal. Hotul perforase conducta si apoi incarcase circa 630 de litri de benzina in Dacia 1300 cu numarul de inmatriculare PH-05-GNJ. Pentru retinerea autorului s-au tras in plan vertical trei cartuse si doua in directia autoturismului. Unul dintre gloante a lovit pneul dreapta-spate al masinii, fara insa a se inregistra victime. Pe numele autorului furtului, Parchetul Prahova a emis mandat de arestare preventiva, iar SC Petrotrans SA a remediat si repus in functiune conducta sparta. VIOLETA STOICA Trimis in judecata pentru luare de mita, Comisarul Matei Basarab a fost pus in libertate Curtea de Apel Bucuresti a decis, joi, eliberarea lui Matei Basarab, fost comisar al Garzii Financiare, arestat in luna aprilie pentru luare de mita. Instanta a admis recursul lui Basarab formulat impotriva hotaririi Tribunalului Bucuresti prin care i-a fost prelungit mandatul de arestare. Matei Basarab si Gabriel Simion au fost arestati, la inceputul lunii aprilie, pentru luare de mita, dupa o urmarire in timpul careia politistii au fost nevoiti sa recurga la arme pentru a-i determina pe functionari sa opreasca masina in care se aflau. Acestia au fost reclamati la politie de un patron caruia functionarii Garzii ii solicitasera 20 de milioane de lei pentru a nu-l amenda contraventional in legatura cu neregulile descoperite la firma sa. In cadrul audierilor preliminare, comisarii au negat ca ar avea vreo legatura cu firma respectiva. dar procurorii au stabilit ca patronul acesteia a fost la sediul Garzii Financiare, unde a fost verificat de catre cei doi. VASILE SURCEL Explozie la fabrica de biciclete Gheorghe Goidescu, in virsta de 32 de ani, din Brasov a murit ieri, in urma unei explozii ce a avut loc la Societatea Bike Land, din Ghimbav. In urma deflagratiei, a mai fost ranit grav un alt barbat, care este internat la Spitalul Judetean Brasov. Soferul unui autotren, Gheorghe Goidescu (32 de ani), se afla ieri dimineata, in curtea societatii Bike Land si astepta sa incarce marfa in masina. In acest timp, un angajat al intreprinderii verifica un cazan in care se afla aer sub presiune. Recipientul a explodat, iar fundul cazanului a sarit in aer, izbindu-l din plin pe Goidescu, care a fost proiectat intr-o masina si apoi trintit la pamint. Brasoveanul a murit pe loc, bucati din trupul sau fiind imprastiate pe o raza de mai multi metri. Cea de-a doua victima, Vasile Gheorghiu (45 de ani) a fost ranit la fata si cap, aflindu-se acum sub supravegherea medicilor de la Sectia Reanimare din Brasov. Conducerea societatii Bike Land, producatoare de biciclete, a refuzat ieri, pina la inchiderea editiei sa faca vreo declaratie in legatura cu cele intimplate. Politia si un procuror criminalist au inceput ieri cercetarea cazului, pentru a stabili cauza deflagratiei. CAMELIA CSIKI 