 Theodor Stolojan vrea sa-i ia fata lui Iliescu Liberalii si-au vazut visul cu ochii Paul Pacuraru: "Bine ca s-a terminat cu bine!" Sediul central al PNL de pe Bulevardul Aviatorilor, ora 10.45. In fata portii, un sir lung de masini straine. In curte, multime de ziaristi si cameramani, in asteptare. Printre acestia, dar afisind o atitudine mai degajata, politologul Stelian Tanase, ciugulind discret dintr-o punga cu struguri. "Unde sint? Au venit?", sint intrebarile care se aud frecvent. "Au venit toti, dar sint inauntru". La 10.55, foarte eleganta, apare Mona Musca, care se grabeste sa intre in sediu. Inauntru, aglomeratie mare. Se regasesc, laolalta, membri ai Biroului Permanent Central care au sustinut aceasta initiativa (Paul Pacuraru, Crin Antonescu, Radu Stroe), persoane care au criticat-o (Daniela Crasnaru, Cristian Boureanu) si "neutri" (George Padure, Andrei Chiliman). Secretarul general al PNL, Ovidiu Draganescu, se plimba agitat de colo pina colo, prins de importanta momentului: "I-am dat pe toti afara din Biroul de presa pentru ca Stolojan e inauntru si scrie", anunta el. Ora 11.00. Presedintele PNL, Mircea Ionescu-Quintus, intra in sala de conferinta si isi ocupa locul la prezidiu. In asteptarea candidatului la presedintie al partidului, se intretine cu ziaristii. Dupa 10 minute, de asta data imbracat intr-un "costum la patru ace", Theodor Stolojan isi face aparitia insotit de prim-vicepresedintele liberal, Valeriu Stoica (care a renuntat la tinuta sport din ultima perioada si poarta un costum albastru), Paul Pacuraru (care a optat pentru culoarea "bleu" deschis) si Crin Antonescu (imbracat intr-un costum care se asorta prefect cu cel al sefului sau ierarhic, Valeriu Stoica). Incepe conferinta. Mona Musca exclama: "Nu pot sa stau jos!" "Aveti emotii?". "Pai, dupa atitea..." Aceeasi stare era impartasita si de Paul Pacuraru, dupa terminrea conferintei: "De doua luni dorm pe apucate. Bine ca s-a terminat cu bine!" Ora 12.30. Dupa ce a raspuns tuturor intrebarilor, Theodor Stolojan si "activul" PNL urca la etaj, unde este adusa sampania. Zece minute mai tirziu, Ovidiu Draganescu apare cu o fisa de adeziune in partid, pe care trebuie sa o completeze candidatul liberalilor la prezidentiale. "La ce organizatie de sector se inscrie?" "Nu stiu, astea le facem noi dupa aceea, el se inscrie la Bucuresti". Stolojan, Valeriu Stoica, doua persoane care s-au recomandat a fi de la Tofan Grup si Vasile Secares ramin sa "puna la cale", in biroul prim-vicepresedintelui liberal, intrarea in PNL a unora dintre membrii Initiativei Social-Liberale. Dupa o ora si jumatate, discutiile continuau. ( M.S. ) "Imi doresc o victorie pentru Romania" Theodor Stolojan si-a anuntat ieri, in mod oficial, candidatura la presedintie din partea PNL. "Voi candida la presedintie pentru ca imi doresc din suflet o victorie pentru Romania, iar reconstructia politica trebuie inceputa chiar cu presedintia", a declarat fostul premier, care a adaugat ca, in calitate de om politic, va promova " competitia si valorile societatii" si se va opune "demagogiei, vorbelor goale, promisiunilor fara acoperire". Stolojan a spus ca "se alatura efortului" PNL care vizeaza "spargerea tiparelor, a sabloanelor postdecembriste, aducerea in prim-plan a managementului politic, a eficientei". El a aratat ca principalul motiv pentru care s-a decis sa intre in viata politica il reprezinta actuala stare de lucruri: "In Romania, anormalul incepe sa devina normal, or, eu nu pot sa accept o astfel de situatie si de asta am intrat in viata politica", a apreciat Stolojan care s-a intrebat retoric: "Cine e prostul sa faca investitii in ceva care nu-ti apartine? (...) Cit timp mai cred unii politicieni ca ne mai putem juca cu o inflatie de 30 la suta?" "Nu ma confundati cu un Contract de 200 de zile" Intrebat care ar fi prima lege pe care ar schimba-o in calitate de presedinte al Romaniei, Theodor Stolojan a raspuns: "Nu ma confundati cu un Contract de 200 de zile care rezolva alfa si omega. Intr-o tara dezvoltata, vin niste politicieni si spun: «In 100 de zile scoatem o lege». Economia romaneasca trebuie sa duca la capat sarcinile tranzitiei. Nu le ducem, saracia se extinde si inegalitatile cresc. Daca nu era coruptia, saracia nu era atit de mare. Azi platim din bugetul statului gaurile produse de coruptie prin Bancorex si alte ispravi pe care le stiti foarte bine". Candidatul PNL la presedintie s-a pronuntat pentru o reforma a institutiei prezidentiale: "Nu concep ca de la presedintie sa iasa zvonuri sau dosare" si a adaugat ca, daca va fi ales, se va implica, fara a incalca atributiile guvernului, in aplicarea unor programe nationale, cum ar fi cele de combatere a saraciei. "Saracia este o amenintare foarte mare pentru siguranta nationala a Romaniei (...) Daca vom continua, degeaba vorbim de libertati democratice, pentru ca un om sarac, cu burta goala, n-are nici un fel de libertate", a spus Stolojan. Isarescu, preferatul liberalilor pentru postul de premier Cit priveste desemnarea unui premier, Stolojan a spus ca, in eventualitatea in care va cistiga alegerile, in functie de scorul pe care il vor obtine liberalii la alegerile parlamentare si de negocierile cu alte partide pentru formarea guvernului, Mugur Isarescu va fi "preferatul" PNL pentru functia de sef al executivului. El a destainuit ca, la intilnirea de simbata trecuta de la Constanta, a incercat sa-l convinga pe Isarescu sa candideze la presedintie, pentru ca acesta ar avea "abilitati" mai mari pentru aceasta functie. "Candidatura la presedintie nu e problema de ambitie, nu e o problema de un fix", a afirmat fostul premier, care a adaugat ca stie ce "vulnerabilitati" are, dar ca acestea "pot fi corectate printr-o reorientare de prioritati". Theodor Stolojan a declarat, totodata, ca atit el, cit si PNL, sint deschisi pentru formarea unei coalitii mai largi care sa-l sustina la presedintie, cu conditia impartasirii unui set de principii comune. El si-a exprimat speranta ca PNL si ApR vor fuziona dupa alegeri, acesta fiind "drumul corect" pentru Romania. Stolojan explica de ce l-a sprijinit pe Iliescu in 1996 Fostul prim-ministru a spus ca PNL se va ocupa de realizarea strategiei sale electorale. El a precizat ca se asteapta la atacuri din partea celorlalte formatiuni, dar ca nu va raspunde acestui tip de campanie. De altfel, fostul premier a spus ca "nu considera ca a gresit" atunci cind a facut parte din Comitetul de sprijin pentru campania prezidentiala din 1996 a lui Ion Iliescu, argumentul fiind acela ca, in calitate de sef al executivului, "a avut un sprijin corect, cinstit" din partea fostului sef al statului. Stolojan a adaugat ca "vremurile" l-au facut sa-si schimbe decizia, si a spus ca nu vine cu lozinca "la vremuri noi, tot noi". Candidatul PNL la presedintie a mai spus ca nu a colaborat cu fosta Securitate si ca nu are "probleme personale". El a evocat insa faptul ca a fost internat intr-un sanatoriu, in 1995, deoarece, in urma negocierilor istovitoare cu Banca Mondiala de la acea vreme, isi dereglase ritmul biologic si avea probleme cu somnul. Potrivit afirmatiilor sale, Stolojan a demisionat din calitatea de presedinte al CA Tofan Corporate Finance si ca se retrage din "toate societatile comerciale" in al caror consiliu de administratie a fost membru. Quintus nu mai poate de bucurie Presedintele partidului, Mircea Ionescu-Quintus, a declarat ca "PNL se dovedeste cel mai abil si mai dinamic de pe esichierul politic romanesc" si ca PNL "se uneste strins si puternic in jurul unui singur candidat". La rindul sau, prim-vicepresedintele Valeriu Stoica a precizat ca a fost primul reprezentant al unui partid care s-a intilnit cu Stolojan imediat ce acesta a revenit in tara, dupa terminarea misiunii de la Banca Mondiala si ca in timpul crizei guvernului Radu Vasile negociase cu fostul prim-ministru "posibilitatea" ca acesta sa fie vicepremier, "care sa se ocupe cu reforma economica". MADALINA SISU Primele reactii Varujan Vosganian e convins: "Stolojan poate fi unul dintre colaboratorii aliantei de centru-dreapta" Presedintele UFD, Varujan Vosganian, considera ca intrarea lui Theodor Stolojan in politica este "benefica" si considera ca gestul sau ar trebui urmat de cit mai multe persoane care ar putea reprezenta interesele Romaniei. Vosganian a declarat ca asteapta sa vada daca Stolojan este un adept al dezvoltarii capitaliste si al programului de integrare in Uniunea Europeana. "Credem ca, in perspectiva, Stolojan poate fi unul dintre colaboratorii aliantei de centru-dreapta", a afirmat Vosganian. Ioan Muresan ureaza succes candidatului PNL Prim-vicepresedintele PNTCD, Ioan Muresan, i-a urat succes lui Theodor Stolojan in cursa pentru ocuparea functiei supreme in stat. Muresan a precizat ca in ce priveste CDR-2000, ramine valabila prima optiune a PNTCD pentru aceasta functie, Mugur Isarescu, considerat singurul garant al aplicarii programului de integrare in Uniunea Europeana. "Nu l-am auzit vorbind pe Theodor Stolojan de un astfel de program, dar speram ca, daca acesta are unul, sa se suprapuna cu al nostru", a afirmat Muresan. Numarul doi taranist a apreciat ca era de datoria PNL sa-si gaseasca un candidat pentru presedintie. Iliescu pare indiferent: "Un outsider" Presedintele PDSR, Ion Iliescu, considera ca anuntarea candidaturii la presedintie a lui Theodor Stolojan demonstreaza ca partidele de la putere nu au personalitati capabile sa candideze la functia de sef de stat. "Apelarea la un outsider este expresia cea mai clara a handicapului, a impotentei acestor partide de a fi creat personalitati capabile sa-si asume asemenea raspundere", a afirmat liderul PDSR. Iliescu crede ca partidele de la putere traiesc "o drama" deoarece cu trei luni inainte de alegeri nu pot prezenta un candidat la presedintie din propriile rinduri. Liderul PDSR a constatat ca motivatia lui Stolojan de a se implica in politica este saracia din tara. "Liberalii nu poarta raspunderea saraciei din tara? Cu ce se diminueaza raspunderea PNL, care este o componenta a acestei puteri, prin faptul ca apeleaza la un outsider cum este domnul Stolojan?", s-a intrebat Iliescu. Melescanu strimba din nas: "La Cotroceni nu-i nevoie de contabil" Liderul ApR, Teodor Melescanu, considera ca lansarea candidaturii lui Theodor Stolojan la presedintie este "total nepotrivita". Si aceasta deoarece "Cotrocenii nu au nevoie de un contabil, ci de o persoana care sa aiba experienta politica, experienta in negocieri si sa poata reprezenta, asa cum ii intra in competente, poporul roman". Melescanu a adaugat ca Stolojan este un om cu certe calitati de premier, dar nu si de sef de stat. Liderul ApR a apreciat ca Stolojan nu este capabil sa reprezinte interesele romanilor, cum cere functia suprema in stat, ci mai degraba interese de grup sau ale unor cercuri de afaceri. Candidatura lui Stolojan ar putea duce la ruperea relatiilor dintre cei doi, mai ales ca, cu citeva saptamini in urma, Melescanu se declarase "dezamagit" daca Stolojan va candida la presedintie. Asta, dupa ce, imediat ce Petre Roman a lansat moda tandemurilor, Melescanu a incercat sa-l convinga pe Stolojan sa se apropie de ApR, propunindu-i postul de premier. Ciorbea pare bucuros: "E un lucru bun" Presedintele ANCD, Victor Ciorbea (fost prim-ministru), i-a urat lui Theodor Stolojan (si el fost prim-ministru) mult succes in privinta candidaturii la presedintia Romaniei. "Cred ca este un lucru bun", a spus Ciorbea referindu-se la anuntata candidatura a proaspatului liberal, Stolojan, la functia suprema in stat. Liderul ANCD a adaugat ca va continua negocierile in vederea formarii unei aliante atit cu PNL, cit si cu PNTCD. ( T.G., M.C., L. P., C. O. ) Theodor Stolojan pune degetul pe rana: "In Romania, anormalul a inceput sa devina normal" "Romanul nativ se adapteaza, important e sa se afle intr-un sistem care-l determina si-i cere sa fie productiv. Pentru ca am vazut niste platforme lansate de diferiti oameni politici, in care, daca ar fi sa le simplific, esenta lor ar fi cam asa: «dom'ne, munciti voi mai mult, ca nu munciti prea mult, ca intre timp ne facem noi de cap pe-aici, cu politica, dar voi munciti mai mult». Eu cred ca un asemenea slogan e total neloial fata de cetatenii romani pentru ca, dupa parerea mea, daca discutam de munca sau lipsa de munca, de prea multa munca sau de prea putina munca, problema provine dintr-un sistem care permite sau nu permite asemenea aspecte, nu prin faptul ca oamenii n-ar dori sa munceasca mai mult sau mai bine, dimpotriva". Cititi in ziarul nostru de miine un amplu interviu acordat, in exclusivitate, de candidatul PNL la functia de presedinte al Romaniei. PNTCD, UFD si FER si-au unit procentele CDR-2000 asteapta un semn de la Isarescu O noua alianta si-a facut loc pe scena politica autohtona, in incercarea de a cistiga sufragiile electoratului. De fapt, nu este chiar o noutate, ci o relansare a mai vechii Conventii Democrate Romane, care lua nastere in 1991 sub numele de Conventia Democrata, iar in aprilie 1992 era redenumita Conventia Democrata din Romania. Cu alte cuvinte, vorba proverbului, "aceeasi Marie cu alta palarie". Asa ca nu este tocmai greu de ghicit structura noii aliante - PNTCD-UFD-FER - ce poarta de ieri denumirea de CDR-2000. Conducerea va fi incredintata Consiliului Aliantei, format din noua membri, dintre care patru sint desemnati de PNTCD, trei de UFD si doi de FER. Protocolul dintre cele trei partide politice a fost semnat ieri, cu o oarecare intirziere, in prezenta prim-vicepresedintelui PNTCD, Ioan Muresan, si a secretarului general al PNTCD, Remus Opris, din partea UFD fiind prezenti Varujan Vosganian si Adrian Iorgulescu, iar de la FER - Alexandru Ionescu. Primul care a prezentat noua structura politica a fost prim-vicepresedintele taranist Ioan Muresan, care a anuntat ca alianta politica nou-constituita este deschisa tuturor fortelor politice democrate, "in primul rind colegilor de coalitie" si "civicilor". Asteptate sa intre in noua Conventie sint ANCD si PER, acesta din urma insa doar prin fuziune cu unul dintre cele trei partide care formeaza acum CDR-2000. Ioan Muresan doreste ca CDR-2000 sa pastreze spiritul Pietei Universitatii Acelasi Ioan Muresan a adaugat ca CDR-2000 doreste "sa pastreze spiritul anilor de inceput, al Pietei Universitatii, pentru a nu fi uitat". Tocmai de aceea, poate, sigla si insemnul electoral ale CDR nu vor fi radical schimbate, ci doar ajustate. Liderii celor trei formatiuni nu s-au decis inca asupra modificarilor, dar un lucru este clar: pe linga insemnul electoral traditional - cheia - va fi inglobat un al doilea insemn care sa simbolizeze, dupa cum a declarat presedintele UFD, Varujan Vosganian - "vocatia pro-europeana". Protocolul CDR-2000 prevede, in principal, participarea pe liste comune in campania electorala si sustinerea unui candidat comun la presedintie. Vosganian promite: "Raspunsul lui Isarescu va veni simultan, putin dupa crearea aliantei" "De azi incolo putem elabora o strategie pentru candidatul la presedintie", a declarat Remus Opris. Candidatul ideal, in viziunea aliatilor, ar trebui sa fie independent, sa adere la programul politic al actualei Conventii, sa sustina actualul program de reforme si de aderare in UE, iar, in final, sa se bucure de o baza larga de sustinere care sa depaseasca limitele CDR-2000. Oricum, principalul vizat ramine, in continuare, Mugur Isarescu, actualul premier, care va avea o intilnire cu reprezentantii CDR-2000 in cursul acestei zile. Raspunsul premierului era asteptat pe 1 august, data la care era prevazuta si semnarea protocolului. Din motive procedurale, dupa cum afirma Vosganian, protocolul a putut fi semnat abia ieri, astazi asteptindu-se si raspunsul premierului care trebuie sa vina, spune Vosganian, "simultan, putin dupa crearea aliantei". Dupa ce Muresan anunta cu citeva saptamini in urma ca PNTCD mai are pregatita o varianta de rezerva pentru candidatul la prezidentiale, Varujan Vosganian a declarat ieri, foarte sigur pe fortele CDR-2000: "Avem o lista intreaga, in cadrul careia pe prima pozitie se afla Mugur Isarescu". Liderul UFD a mai spus ca, in anumite conjuncturi politice, "a candida este mai mult decit o optiune, este o responsabilitate". Parerea sa este ca declaratiile facute de liberali cu privire la candidatura lui Stolojan pentru presedintie sint menite "sa-l inhibe" pe Mugur Isarescu. De aceeasi parere este si Ioan Muresan, care a recomandat premierului sa nu se lase prins in acest razboi psihologic dus atit de mediile politice, cit si de cele mediatice, si sa se gindeasca la faptul ca in sondaje este considerat "cistigator virtual" pentru functia de presedinte al tarii. MIHAELA CONSTANTINESCU 