 Gerald Gorduna, expulzat din SUA Administratia de la Washington a declansat ieri procedura de expulzare a lui Corneliu Gerald Gorduna, unul dintre cei mai mari escroci romani. El a fost arestat in cursul saptaminii trecute, dupa aproape o luna de cercetari si contacte diplomatice intre Statele Unite, Interpol si tarile lor de origine. Arestat in martie 1994 pentru megaescrocheria de tip "Caritas", numita "Jocul de intrajutorare Gerald", Gorduna a fost eliberat pe cautiune in toamna aceluiasi an. Corneliu Gerald Gorduna a fugit in SUA, unde se ascundea sub diverse identitati false, comitind si acolo mai multe escrocherii si fraude. (L.C.) Internata la Spitalul "Alexandru Obregia" in urma unei depresii, tinara Dorina Wahab sustine ca a fost Rapita si violata de politisti O tinara din Bucuresti, care a suferit o depresie psihica, a reclamat simbata trecuta faptul ca ar fi fost rapita din Spitalul de Psihiatrie "Alexandru Obregia", unde se afla internata, de patru subofiteri de politie si apoi a fost violata de unul dintre ei. Declaratia Dorinei Wahab, in virsta de 26 de ani, este sustinuta si de mama si fratii ei: rudele afirma ca, simbata dimineata, Dorina s-a urcat intr-o masina apartinind Biroului Urmariri al Politiei Sectorului 4, intr-un moment in care ramasese nesupravegheata in curtea spitalului. Ei sustin ca femeia a fost dusa de politisti intr-o camera dintr-un imobil, unde a fost violata. Apoi, ar fi fost condusa cu masina (de catre presupusul violator) pina in zona Muncii din Capitala, iar de acolo - trimisa cu un taxi in comuna Dobroesti din judetul Ilfov, la locuinta surorii sale. Acest caz face obiectul unei anchete interne la Politia Sectorului 4. Politistii au recunoscut ca tinara s-a aflat in autoturismul lor, insa spun ca au lasat-o in curtea spitalului si au dezmintit cu hotarire presupusul viol. Avind in vedere faptul ca tinara este bolnava psihic, declaratia acesteia poate fi luata in considerare numai cu mari rezerve. Adevarul va fi cunoscut insa peste citeva zile, cind se vor afla rezultatele expertizei efectuate, tot simbata, de medicii legisti. "Paznicii mi-au spus ca au luat-o politistii cu masina" Dorina Wahab a fost internata in spital in urma cu o saptamina: tinara, casatorita cu un cetatean arab care a plecat in Olanda in 1998, a suferit o cadere psihica. Mama ei, Maria Costache, a stat cu ea in spital, in calitate de insotitor. Simbata, in jurul orei 10.00, cele doua femei se aflau in curtea spitalului. La un moment dat, tinara a ramas nesupravegheata: Mariei Costache a intrat intr-un chiosc din apropiere sa cumpere citeva banane. Cind s-a intors, fiica sa disparuse. Iata ce s-a intimplat, conform relatarii Mariei Costache: "Ma aflam in curtea spitalului, cu Dorina. Era ora 10.00 dimineata. Ne plimbam si, deodata, ea mi-a zis ca ar vrea sa ii cumpar doua banane. M-am dus la chioscul de la poarta spitalului. Ea a ramas in curte. Am lipsit doar doua minute. Cind m-am intors, Dorina nu mai era. Am intrat in panica si i-am intrebat pe paznici ce s-a intimplat cu fata mea. Ei mi-au spus ca s-a urcat intr-o masina a politiei si a plecat. Masina este un autoturism Dacia gri metalizat, inmatriculat cu numarul B-08-EPV. Aveam la mine o cartela de telefon public. Am sunat la Sectia 15 Politie si l-am intrebat pe cel care mi-a raspuns daca fata mea este la ei. El mi-a spus ca Dorina se afla cu niste politisti de la sectie si ca acestia o vor aduce la o alta poarta a spitalului, cea de la strada Emil Racovita. M-am dus acolo, insa Dorina nu a aparut. M-am dus la sectie, dar m-au dat afara, spunindu-mi: «Cara-te, ca esti nebuna tot ca fiica-ta». Pe la ora 15.00, m-a sunat Geta, o alta fata a mea. Mi-a spus ca Dorina a venit cu un taxi la ea acasa, in comuna Dobroesti. Am mers acolo. Dorina ne-a spus ca politistii, trei persoane, au luat-o cu masina din fata spitalului si au dus-o la o casa, intr-o camera cu un pat. Doi dintre ei au plecat imediat. Ne-a zis ca cel care a ramas, un barbat brunet, i-a poruncit sa se dezbrace. Ea a refuzat. Atunci, el i-a dat o palma si a amenintat-o. Fata s-a speriat si s-a culcat cu el. Dupa aceea, mi-a povestit Dorina, individul a dus-o cu masina pina la Piata Muncii. I-a cumparat un buchet de trandafiri rosii si i-a spus sa se duca acasa cu un taxi, ca el nu o poate duce cu masina. Dorina a luat un taxi si a mers la Geta. Am plecat cu ea inapoi la spital. Doamna doctor Carmen Iacob ne-a trimis cu o masina de Salvare la IML, sa facem o expertiza. Acolo am constatat ca trebuie sa platim acest examen, care costa aproximativ 500.000 de lei. Nu aveam atitia bani la noi si ne-am intors la spital. Doamna Iacob ne-a dat bani pentru expertiza si, in jurul orei 17.00, am ajuns din nou la IML. Apoi am fost la Maternitatea «Bucur» pentru prevenirea unei eventuale sarcini. Seara ne-am intors la spital". Politistii sustin ca presupusul viol este o minciuna Reclamatia Mariei Costache a declansat o ancheta interna la Politia Sectorului 4. Investigatiile sint conduse de adjunctul comandantului, colonelul Emil Dinescu. Iata cum s-au petrecut lucrurile, in varianta politistilor. Simbata, la ora 7.30, patru subofiteri de la Biroul Urmariri se aflau in misiune, in cartierul Berceni. Plut.-maj. Eugen Tanase, plut.-maj. Vasile Constantin, plutonierii Dumitru Coman si Valentin Müller au efectuat o descindere intr-un imobil unde se ascundea un infractor urmarit local, Claudiu Mirea. L-au retinut, apoi l-au dus la medicul Politiei Capitalei pentru consultatia de rutina, in urma careia se stabileste daca un infractor poate suporta sau nu regimul de detentie. Acolo au constatat ca Mirea era consumator de droguri. La recomandarea medicului, infractorul a fost dus la Spitalul "Alexandru Obregia" pentru investigatii medicale suplimentare. Dupa examinare, Mirea a fost bagat in masina politistilor (un autoturism Dacia inmatriculat cu numarul B-08-EPV) si au plecat spre arestul Sectiei 16 Politie. La poarta spitalului, infractorul l-a rugat pe unul dintre subofiteri sa ii cumpere un pachet de tigari si o bautura racoritoare, sa aiba in arest. Politistul s-a dus la chiosc. In acel moment, spun subofiterii, o tinara s-a urcat in masina lor si le-a spus "sa o duca de acolo, ca vrea sa scape de mama ei". Anchetatorii sustin ca au coborit-o din autoturism si l-au atentionat pe paznicul spitalului ca o pacienta vrea sa fuga. Dar, dupa citeva secunde, fata s-ar fi urcat din nou in masina. Politistii spun ca au dus-o cu masina in curte, in fata Sectiei 6 a spitalului. Au intrat inauntru, impreuna cu Dorina Wahab, si au intrebat-o pe asistenta de garda daca tinara este pacienta lor. Asistenta le-ar fi spus ca nu o cunoaste. Au urcat-o din nou in masina si au abandonat-o pe o alee din curtea spitalului. In jurul orei 11.30, trei dintre subofiteri s-au dus la Sectia 16 sa il depuna pe infractorul Claudiu Mirea in arest. Cel de-al patrulea subofiter ar fi ramas la Sectia 15. Mai mult, declaratiile lor sint sustinute si de Claudiu Mirea. In acest caz, infractorul a devenit un martor important in favoarea celor care l-au bagat din nou in puscarie. Surprinzator este insa faptul ca incercarile noastre de a lamuri lucrurile stind de vorba cu un personaj-cheie, asistenta de serviciu la Sectia 6 a spitalului in seara cu pricina, s-au soldat cu un esec: o colega a domniei sale ne-a comunicat pe un ton rastit ca nu poate sa-i dezvaluie identitatea si ca persoana pe care o cautam si-a luat, brusc, citeva "libere". Mai mult, simbata seara am vrut sa aflam chiar de la victima cum s-au derulat evenimentele. Insa medicul de garda, Gheorghe Popescu, ne-a interzis accesul in salon, motivind ca pacienta se afla sub tratament. A doua zi, directorul adjunct al spitalului, dr. George Popescu Tismana, ne-a dat acordul de principiu sa dialogam doar cu personalul medical al institutiei. Aceasta suma de atitudini stranii ridica multe semne de intrebare. Ancheta interna este in plina desfasurare in acest moment. Inca nu se stie cu certitudine daca Dorina Wahab a fost sau nu violata. Insa rezultatele preliminare ale expertizei medico-legale sustin ipoteza ca tinara ar fi intretinut un raport sexual simbata dimineata. Rezultatul final va fi cunoscut peste citeva zile. Cercetarile continua. DANIEL NEAMU PETRISOR CANA Micii infractori scapa fara cazier daca se inroleaza in armata Inchisoarea militara, paradisul gainarilor In Romania exista posibilitatea ca micii infractori sa-si ispaseasca pedeapsa intr-o inchisoare neaglomerata, cu mincare buna, colegi de suferinta inofensivi si, in plus, sa iasa din inchisoare cu un dosar curat ca lacrima. Locul in care este posibil acest lucru se afla la iesirea din Caracal: Inchisoarea Militara nr. 5, singura de acest fel din tara, conceputa pentru militarii in termen care au de executat pedepse mici, de pina la doi ani. Infractorul intrerupe stagiul militar, executa pedeapsa in penitenciarul de la Caracal, apoi se intoarce la unitatea militara de la care a plecat pentru a termina armata. De multe ori, parintii nici nu afla vreodata de ce fiul a stat in armata doi sau trei ani in loc de unul. Militarii in termen au regim similar cu al detinutilor Tot ce trebuie sa faca cel care este judecat pentru o infractiune este ca in timpul procesului sa se inroleze in armata. In acest fel, atunci cind se da sentinta definitiva, tinarul infractor este in plin stagiu militar. Asa ajunge sa-si ispaseasca pedeapsa in inchisoarea militara de la Caracal. Locul nu este o "alegere". Detinutii sint totusi permanent insotiti de "escorte". Adica zece tineri recruti, aflati in stagiul militar, care trebuie sa ii pazeasca tot timpul pe condamnati. Toti dorm in aceeasi camera, in paturi alaturate, maninca aceeasi mincare si au programul identic. Ba, mai mult, uneori, cind detinutii se uita seara la televizor, una dintre escorte trebuie sa stea afara cu pusca pe umar in frigul aspru si patrunzator al noptii. Prin urmare, cine este militar in termen si nimereste la Penitenciarul Militar poate considera ca face de fapt puscarie militara. Diferentele dintre detinuti si escortele lor sint aproape inexistente. Unii detinuti vorbesc pina si despre teroarea in care traiesc tinerii recruti desemnati sa fie escortele condamnatilor. Andrei Gheorghe are 21 de ani si a ajuns la inchisoarea militara pentru ca a furat casetofoane din masini. Dupa ce l-au prins asupra faptului si a inceput judecarea procesului, un unchi l-a invatat sa se inroleze in armata: "L-am crezut, asa ca m-am dus. Tot trebuia s-o fac odata si odata. Asa am ajuns aici. E mincare mai buna si mai multa libertate. Nici nu te intilnesti cu puscariasi inraiti. Puteam sa nimeresc cu cine stie ce criminali in serie in celula. Asa, aici impart dormitorul cu baieti cam de virsta mea, care se afla tot la prima fapta. Nici ce imi spuneau prietenii mei de afara nu e adevarat. Ca ne pun sa caram pietre dupa umbra, sa facem instructie cu pusca de lemn sau ca purtam bocanci cu talpa de plumb. Dar la munca e greu. Eu nu sint obisnuit sa am grija de animale. E greu si sa te speli cu apa rece in fiecare dimineata, mai ales iarna. Dar m-am obisnuit cu astea. Seara stam la televizor pina pe la 12 noaptea. Escortele nu ne fac probleme. La inceput le e frica de noi. Au auzit ca sintem rai, ca ne batem si asa mai departe. Dar cind vin sa stea cu noi vad si ei ca nu e asa. La inceput se mai gaseste cite unul care sa ne raporteze. Dar ia citiva pumni in coaste si invata sa taca. Se infasoara un prosop in jurul pumnului inainte, ca sa nu-i ramina semn. Dar asta se intimpla rar. Oricum, in timp ne imprietenim", povesteste Andrei Gheorghe. "Aici e mai bine ca la jandarmi" Marius Mincu are 21 de ani si este condamnat la inchisoare pentru tentativa de viol, distrugere si violare de domiciliu. Pe scurt, Marius a aflat de la un prieten ca iubita lui il insala cu un alt prieten amic. Intr-o noapte a fugit din unitatea militara pentru ca nu mai suporta stresul. A gasit-o pe prietena lui acasa la tipul respectiv. A sarit gardul ca sa poata intra in curte. A batut ciinele lup care sarise sa-l muste, apoi a intrat in casa: "Ne-am certat, am si dat in ea. Fusesem impreuna patru ani si o iubeam foarte mult. Apoi am plecat nervos. La iesire m-am intilnit cu prietenul meu, noul ei iubit. Ne-am luat la bataie. Am ajuns aici si norocul meu este ca intre timp si-au retras amindoi plingerile si am ramas doar pentru violare de domiciliu. Altfel faceam pe putin 7 ani. Dar pina sa ajung aici am facut vreo citeva luni in Jilava si Margineni, asa ca stiu ce inseamna sa nimeresti intr-o inchisoare obisnuita. Aici e bine. Toti sint cu pedepse mici, n-au mai avut probleme cu legea. Iar mincarea e mai buna decit la unitatea de jandarmi unde imi fac eu stagiul militar. Mai am douazeci de zile de facut. Atit". Marius Mincu isi face deja planuri de viitor. El vrea sa se angajeze din nou ca sofer. Si nu va avea probleme pentru ca dosarul sau va fi nepatat. Acolo nu va aparea nici tentativa de viol, nici distrugerea de bunuri si nici violarea de domiciliu. Potrivit articolului 62 din Codul penal, executarea pedepsei intr-o unitate militara disciplinara nu atrage si patarea cazierului. "Dupa executarea pedepsei, potrivit alin 1-3 sau dupa gratierea totala ori dupa gratierea restului de pedeapsa, cel condamnat este reabilitat de drept." Din cauza avantajului unic oferit de inchisoarea militara de a lasa infractorului cazierul curat s-a ajuns la un paradox. Cei mai multi detinuti de aici sint hoti. Infractori de drept comun, care au intrat in armata pentru a "fenta" justitia si a obtine sansa unui viitor nestigmatizat de experienta puscariei. LAURA LICA Surse din Politia Rutiera Satu Mare dezvaluie Suspect retinut in cazul politistului mitraliat Politia Rutiera Satu Mare a retinut, luni seara, un suspect in cazul asasinarii politistului timisorean Sasa Disici, transmite MEDIAFAX. Surse din cadrul politiei satmarene au declarat ca suspectul corespunde portretului-robot realizat de politistii timisoreni si ca nu si-a putut justifica prezenta in localitate. Politia din Satu Mare continua investigatiile, iar o comisie de ancheta de la Inspectoratul de Politie a Judetului Satu Mare a fost chemata sa participe la cercetari. Politistul Sasa Disici a fost impuscat, in noaptea de simbata spre duminica, in timp ce urmarea un autoturism furat, in care se aflau trei persoane. Politia judeteana si Comandamentul Judetean de Jandarmi au organizat imediat filtre pe toate arterele de circulatie pentru a-i identifica si prinde pe cei trei infractori. Au fost, de asemenea, anuntate fortele de ordine din judetele limitrofe (Arad, Caras-Severin si Hunedoara), actiunea fiind coordonata de seful Inspectoratului General de Politie, Florin Sandu. Ministrul de interne, Ioan Rus, a ordonat constituirea unei comisii ministeriale de ancheta in acest caz, condusa de generalul de divizie Toma Zaharia, secretar de stat in MI si adjunct al ministrului de interne. Politistii timisoreni au realizat portretul-robot al uneia dintre persoanele implicate in uciderea plutonierului major Sasa Disici. Agresorul este brunet, cu parul lung, lasat pe spate, are fata ovala, nasul gros si lung, ochi mari, negri, iar fruntea ingusta. Politistii afirma ca agresorul are in jur de 30 de ani, aproximativ 1,80 inaltime si purta o geaca maro, din piele. Familia victimei cere moarte pentru moarte Sublocotenentul Sasa Disici, ucis in urma cu citeva zile de trei indivizi necunoscuti, a fost inmormintat ieri la Timisoara, cu onoruri militare. La funeralii a fost prezent si ministrul de interne Ioan Rus, alaturi de numerosi ofiteri superiori din MI. O garda militara a prezentat onorul, pentru ultima oara, in onoarea politistului cazut la datorie. Disici a fost inmormintat in cimitirul din Calea Sagului, aflat la numai 1200 de metri de blocul in care acesta a locuit impreuna cu parintii sai. Colegii de la IPJ Timis l-au condus pe ultimul drum. Liliana Disici, matusa lui Sasa, ne-a declarat ca asasinii nepotului sau merita aceeasi soarta cu cea pe care a avut-o si Sasa. Parintii sublocotenentului Disici, avansat in grad prin ordin al ministrului de interne, nu si-au revenit din socul provocat de moartea fulgeratoare a singurului copil pe care l-au avut. Ca o palida consolare ei au primit drapelul de stat al Romaniei din miinile ministrului Ioan Rus. ( Sergiu Miat ) Fals politist in cautarea ucigasilor lui Sasa Disici Un subofiter de politie in rezerva a mintit un taximetrist mehedintean ca se afla in misiune, pe urmele criminalilor implicati in asasinarea politistului timisorean Sasa Disici, pentru simplul motiv ca dorea sa ajunga urgent in orasul Motru din judetul Gorj. Fostul politist se numeste George Catan, are 30 de ani si locuieste in comuna Brosteni, judetul Mehedinti. In noaptea de 4/5 martie, falsul politist s-a dus in gara din Drobeta Turnu-Severin si i-a solicitat lui Mihai Dumitru, care conducea autoturismul taxi cu nr. de inmatriculare MH-01-MID, sa-l transporte pina la Motru pentru a urmari suspectii in omorul comis la Timisoara. Ajuns la destinatie, Catan a coborit fara sa-i achite taximetristului contravaloarea cursei efectuate. Soferul s-a prezentat ulterior la Politia Motru pentru a-si recupera banii, dar i s-a spus ca respectivul a fost dat afara din politie pentru abateri repetate. Acesta mai este cercetat penal pentru ca a solicitat diferite sume de bani unor patroni din Motru, promitindu-le ca-i scoate basma curata la controalele efectuate de politia economica. George Catan s-a ales cu inca un dosar penal pentru inselaciune si uzurpare de calitati oficiale. (Claudia Tipluica) Si-a injunghiat iubitul, apoi a adormit O femeie s-a prezentat luni dimineata la Politia Galati pentru a anunta ca iubitul ei a venit acasa batut, cu o seara inainte, si ca ar fi murit in cursul diminetii. Femeia le-a spus ofiterilor de politie ca barbatul zace mort in casa. O echipa de criminalisti s-a deplasat pe strada Traian, din Piata Centrala, unde a constatat ca apartamentul in care locuiau Daria Nichiforov si Gheorghe Robea era plin de singe. Gheorghe Robea era pe jos, in hol, intr-o balta de singe. Politistii si procurorii au ridicat probe, iar cadavrul a fost dus la morga. Medicii legisti care au efectuat autopsia au constatat ca barbatul, in virsta de 46 de ani, a fost injunghiat cu un cutit in abdomen si ca a murit din cauza pierderii mari de singe. Vecinii spun ca Daria si Gheorghe traiau in concubinaj de aproximativ cinci ani. Din apartamentul lor se auzeau mereu zgomote si tipete: cei doi se certau tot timpul. Vecinii declara ca cei doi s-au certat foarte tare duminica seara, dar, la un moment dat, s-a facut liniste. Anchetatorii au stabilit ca Daria Nichiforov si-a injunghiat iubitul cu un cutit de bucatarie. Apoi s-a dus sa se culce si l-a lasat sa zaca toata noaptea linga baie. Medicul legist spune ca barbatul ar fi putut fi salvat, daca ar fi primit ajutor medical. Maiorul Ioan Maris, purtator de cuvint la Inspectoratul Judetean de Politie Galati, ne-a spus ca, ieri dupa-amiaza, Daria Nichiforov era inca audiata de procurori. Pe numele ei a fost emis un mandat de arestare pentru 30 de zile, urmind a fi stabilite imprejurarile in care a comis crima. ALINA COMSA-DURBACA [15][pl.dll?rid=expresro] 