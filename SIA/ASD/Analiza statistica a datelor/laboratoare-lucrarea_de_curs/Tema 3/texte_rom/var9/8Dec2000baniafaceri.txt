 Replica la alegeri Investitorii arunca pe bursa actiunile SIF-urilor politizate Actiunea emisa de Societatea de Investitii Financiare Muntenia (SIF 4), listata pe Bursa de Valori Bucuresti (BVB), pare a fi cea mai afectata de rezultatul alegerilor din 27 noiembrie. Astfel, daca in vinerea de dinaintea alegerilor, pretul unei actiuni SIF 4 era de 441 lei, sedinta de tranzactionare de ieri se termina cu o cotatie de 359 lei/actiune, cu 19 procente mai putin. In piata s-au tranzactionat zilnic in acest interval volume mari de actiuni, miscare ce a atras dupa sine si fluctuatii puternice ale cotatiilor. Analistii considera ca atitudinea investitorilor fata de actiunea SIF 4, poate fi motivata de afisarea unor rezultate financiare pe primele zece luni care nu anunta dividende consistente. Pe de alta parte, brokerii cred ca activitatea SIF Muntenia ar putea fi afectata de deciziile politicienilor care sint prezenti in numar mare in Consiliul de Administratie al acestuia. In acest moment, desi SIF Muntenia a calculat pentru luna octombrie o valoare a activului net de 4.574 lei, in crestere cu 10,2% fata de luna precedenta, piata da un verdict sever cind ii absoarbe actiunile la cotatii care reprezinta o treime din valoarea nominala (de 1.000 lei). O alta actiune ieftin tranzactionata in aceste zile este cea emisa de SIF 2 Moldova, a carei cotatie de final a fost ieri de 342 lei. Acesta nu reprezinta insa o cadere a acestei actiuni, a carei cotatie medie oscileaza de multe luni intre 320 si 340 de lei. Totusi actiunea SIF 2 Moldova a primit o lovitura brutala in sedinta de tranzactionare din 30 noiembrie, cind peste 3,8 milioane actiuni si-au schimbat proprietarii, iar pretul a coborit cu 6,46%, de la 340 lei la 324 lei. Actiunea SIF Banat Crisana s-a tranzactionat constant, la peste 500 de lei, in sedinta de ieri stabilindu-se o cotatie de final de 520 lei/actiune. SIF 3 Transilvania s-a tranzactionat ieri prudent, atit ca volum (152.196 actiuni), cit si ca valoare (84,3 milioane lei), ajungind in final la o cotatie de 550 lei/actiune. In finalul sedintei de ieri, actiunea SIF 5 Oltenia s-a apreciat cu 2,48%, de la 436 lei la 454 lei. Separat de posibilele influente ale politicii in activitatea SIF-urilor ale caror conduceri depind de politicieni, brokerii nu exclud si un moment de curatare a portofoliilor mai "grele", incarcate cu actiuni care depasesc limita de 0,1% din capital, fixata de conducerile SIF-urilor si acceptata de actualul comitet al BVB. Desi legea permite posesii ale unor pachete de actiuni care sa reprezinte pina la 5% din capitalul social. Evident, aici se ascunde si lipsa de interes a investitorilor de a cumpara actiuni la o companie unde nu au nici un cuvint de spus, mai ales in conditiile noi, descrise de ordonanta de urgenta care reglementeaza pozitia actionarilor minoritari. LIDIA MOISE BTI si J'Info Tours au devenit parteneri in turismul de afaceri Agentia de turism J'Info Tours este noul partener in Romania al companiei Business Travel International (BTI), lider mondial in managementul calatoriilor de afaceri in intreaga lume. Reprezentantii J'Info Tours si BTI spera ca, prin acest parteneriat, Romania va deveni in curind gazda unor conferinte de anvergura ale oamenilor de afaceri, care se desfasurau in alte capitale din lume, sporind totodata numarul de turisti straini care ne viziteaza tara. Compania Business Travel International (BTI) este prezenta in 80 de tari, avind o cifra de afaceri de circa 20 de miliarde de dolari. Printre clientii de marca ai BTI se numara companii precum PriceWaterhouseCoopers, ABB, Hewlett Packard, PepsiCo. J'Info Tours este unul dintre cei mai importanti operatori de turism din Romania, avind relatii cu peste 75 de tari, unde trimite si de unde aduce turisti si oameni de afaceri. Cu o cifra de afaceri in 1999 de peste 6,5 milioane de dolari, J'Info Tours a dezvoltat un puternic sector destinat calatoriilor de afaceri, prestind servicii catre marile corporatii prezente in Romania (rezervari hoteliere, curse charter, rent-a-car, rezervari hoteliere in intreaga lume, conferinte, servicii de protocol). NICOLETA BURTAN Producatorii de dulciuri, cafea si jucarii se reunesc la "Deliciile iernii" Saptamina viitoare, marii producatori de dulciuri, cafea si jucarii se vor reuni la cea de-a treia editie a expozitiei "Deliciile iernii". Salonul va fi deschis in perioada 11-22 decembrie 2000 si va include spectacole zilnice pentru copii. Este vorba despre reprezentatii ale teatrului de papusi "Neghinita", coruri de colindatori, parada mascotelor etc. Organizat de UGIR 1903, "Deliciile iernii" se vor desfasura la sediul Uniunii, iar cele mai performante produse vor fi premiate cu "Marca de Aur". (G.T.) Atelierele de bijuterii, o afacere de 24 de carate In ciuda cantitatii destul de reduse de aur care circula pe piata exista suficient spatiu de manevra. Pentru cei dornici sa-si puna pe picioare un atelier de bijuterii, suma initiala nu este una exorbitanta. Calculele specialistilor arata ca este necesara o investitie initiala de 1.000 de marci germane pentru o dotare simpla, dar de calitate, a unui atelier de bijuterii cu productie manuala. Necesitatile legate de spatiul de productie sint extrem de mici, caz in care poate fi utilizata chiar propria locuinta. Tot la categoria investitie initiala intra si materia prima, in speta aurul. Pentru a pune pe picioare un atelier de bijuterii sint necesare 200 de grame de aur, in valoare de aproximativ 2.500 de marci. Deci investitia de baza se ridica la maximum 4.000 de marci. Dupa doua luni, cel care a avut curajul sa porneasca o astfel de afacere se poate gindi chiar la profit. Estimarile celor care au trecut deja prin aceasta etapa arata ca in doua luni investitia initiala este amortizata in totalitate si micul intreprinzator poate miza pe un prim profit net care se ridica la 20% din valoarea investitiei initiale. Lunar, in Romania se produc 100 kilograme de bijuterii din aur La ora actuala, pe piata romaneasca functioneaza aproximativ 1.000 de firme de productie si desfacere bijuterii. Importatori de bijuterii sint doar doi, specializati pe relatia cu Italia, iar pentru bijuteriile din argint exista 5 firme specializate strict pe acest domeniu. Repartitia acestor firme pe teritoriul Romaniei este cam de zece firme pe fiecare oras mare. Companiile mari au o productie de 20 de kilograme de aur pe luna, productia lunara totala pe tara ridicindu-se la 100 de kilograme de bijuterii din aur. Dintre acestea, 90% sint bijuterii din aur galben, aparitia aurului alb fiind de data mai recenta. Se practica in speta aliajul de aur galben cu alb, adaptarea populatiei la aceasta noua tendinta in lumea bijuteriilor fiind ceva mai lenta. Cele mai cautate bijuterii sint cele cu briliante Pentru ca tot vorbim de tendinte trebuie sa spunem ca, in ultima perioada, au inceput sa fie cautate bijuteriile in care sint incrustrate pietre pretioase. Desi sint bijuterii mai pretentioase, cu un pret mai mare decit cele simple, cererea pe piata merge in acest sens, chiar daca bijuteria privita ca arta n-are inca perceptia adecvata. Cele mai cautate pietre pretioase sint briliantele, urmate de safire, rubine, smaralde si perle. Noua tendinta in domeniul bijuteriilor a inceput sa prinda contur in ultimii 2 - 3 ani. Pretul pietrelor pretioase poate ajunge pina la citeva zeci de mii de marci bucata, in functie de calitate si de marime. Piata pietrelor pretioase, direct prelucrate, este acoperita in totalitate din import. Bijuteriile de arta ocupa un volum foarte mic comparativ cu cel ocupat de productia contemporana. Vindute in special la licitatie, acestea iau drumul exportului, existind la ora actuala o intreaga retea la nivel international pentru captarea bijuteriilor de arta din Romania. In ultimii sase ani, dezvoltarea calitativa si cantitativa a pietei bijuteriilor a avut o crestere exponentiala, iar la ora actuala bijutierii romani sint la mica distanta de a putea concura serios cu cei de pe plan international. Costurile bijuteriilor implica costul materiei prime, pierderile rezultate din prelucrare, manopera, plus un adaos comercial si ajung, in medie, la 30%. In mod normal, adaosurile care pot fi practicate de comercianti au o marja cuprinsa intre 0 si 200%. Acest adaos maxim nu este practicat in Romania decit pentru bijuteriile din import, marcate de firme de renume international. Pe piata romaneasca se gasesc verighete Niesing, cel mai renumit producator mondial de verighete, bijuterii Cartier si Chopard. Export pe banda rulanta Una din principalele probleme cu care se confrunta producatorii de bijuterii se refera la materia prima. Pina in acest an, prin neabrogarea Legii 244, bijutierilor le era interzis importul de aur. Prin abrogarea acesteia in acest an, drumul importurilor de aur este deschis. Cel mai de seama motiv il constituie faptul ca pretul aurului la bursa este mult mai mare comparativ cu cel achizitionat de pe piata interna, iar la acest pret se adauga taxele vamale si accizele. Singura bijuterie scutita de biruri este verigheta. Din aceasta cauza, ponderea materiei brute in acest domeniu o constituie achizitia de la populatie. Pretul aurului achizitionat de la populatie este de regula cu 25 de procente mai mic decit cel de la bursa. Astfel, daca de pe piata poti achizitiona un gram de aur fin cu 18 marci, pretul acestuia la bursa este de 20 de marci. Casele de amanet s-au inmultit ca ciupercile dupa ploaie si daca de importat nu se importa, in schimb din Romania se exporta masiv aur. Circuitul este simplu: casele de amanet achizitioneaza la un pret foarte mic aurul de la populatie si apoi prefera sa-l exporte. Pentru export exista scutire totala de taxe, iar exportatorul roman are un cistig net de 20%. Tot referitor la taxe, trebuie spus ca legislatia in domeniu este interpretabila, producatorii de bijuterii ajungind sa plateasca si vama si accize la importul de aur, iar la comercializare sa se mai incarce inca o data. Cind trebuie sa-si completeze rezerva de aur Banca Nationala a Romaniei achizitioneaza aur, tot de la populatie. Un alt dezavantaj il reprezinta importurile ilicite de bijuterii din aur, nedeclarate in vama, in special din Turcia, legea permitind introducerea oricarei cantitati de aur in tara. Singura speranta pentru reducerea acestuia ramine aparitia Normelor Metodologice ale noii legi, care stipuleaza ca practicarea comertului cu aur se va face doar pe baza de licenta emisa de Ministerul Finantelor. Chiar daca bijuteriile din metale pretioase constituie inca o forma buna de investitie, totusi nu exista nici un fel de polita de asigurare, singura masura de protectie pe care si-o poate lua cetateanul fiind posesia unei casete de valori intr-o banca. Printre bancile romanesti care detin acest serviciu enumeram Banca Comerciala Romana, Banca Romana pentru Dezvoltare si Banc Post. GABRIELA TINTEANU Surse ale Directiei Judetene de Drumuri si Poduri sustin: Uniunea Europeana stopeaza ajutorul financiar pina dupa alegeri Finantarea din fonduri PHARE a doua proiecte, in valoare totala de patru milioane de euro, a fost suspendata la Botosani imediat dupa alegerile generale de duminica. Proiectele apartineau Directiei Judetene de Drumuri si Poduri (DJDP) Botosani si prevedeau imbunatatirea retelei de drumuri din judet. Conform angajamentelor semnate la inceperea finantarii, Uniunea Europeana urma sa suporte din fonduri PHARE 80% din valoarea celor doua proiecte, restul de 20 de procente din investitie trebuind asigurate din surse locale. De mentionat ca banii comunitari reprezentau fonduri nerambursabile. Imediat dupa ce Corneliu Vadim Tudor a fost nominalizat ca participant in turul doi al alegerilor prezidentiale, transele de plati din banii europeni au fost sistate. Surse din conducerea DJDP Botosani au declarat ca din contactele telefonice cu persoanele care asigurau derularea finantarii a rezultat conditionarea continuarii contractelor de rezultatul din turul doi al alegerilor prezidentiale din Romania. "Ni s-a transmis in mod clar ca daca in Romania va ajunge presedinte candidatul pe care Occidentul il considera extremist, se va pune in discutie sistarea finantarii celor doua proiecte", ne-au declarat sursele din cadrul DJDP Botosani, care au dorit sa isi pastreze anonimatul. In afara celor patru milioane de euro, destinati refacerii drumurilor botosanene, DJDP ar putea pierde - in cazul unui vot neconform cu asteptarile Comunitatii Europene in turul doi al alegerilor prezidentiale - si oportunitatea ca alte 17 proiecte intocmite pentru obtinerea de fonduri PHARE sa nu mai fie luate in discutie. In cazul in care "romanii vor vota impotriva extremismului" (expresia folosita de responsabilii europeni), finantarea celor doua proiecte ale DJDP Botosani va fi reluata imediat dupa data de 10 decembrie. DORIN BEJENARU 