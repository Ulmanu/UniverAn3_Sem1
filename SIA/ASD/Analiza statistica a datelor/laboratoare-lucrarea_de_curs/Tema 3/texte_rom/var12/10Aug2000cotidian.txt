 Romanca Ioana Benedek face ravagii in lumea telenovelelor Actrita romanca Ioana Benedek, pe care ati vazut-o in telenovela "Angela", difuzata de postul Acasa, a pus monopol pe rolurile principale din telenovelele produse de Televista. "Femei inselate" este o noua telenovela care o are cap de distributie pe romanca ce a facut cariera in Venezuela, tara in care s-a stabilit de 16 ani. Noul serial este o provocare deoarece depaseste canoanele obisnuite si renunta la mitul Cenusaresei care se casatoreste cu baiatul bogat. Este o productie care trateaza cu mult cinism problemele casatoriei si ale infidelitatii, prezentind o noua fateta a femeii moderne care pune pret pe valorile reale, dispusa oricind s-o ia de la capat daca este nevoie. Ioana Benedek are alaturi, in aceasta telenovela, actori renumiti, dintre care ii amintim Andres Garcia, Laura Leon, Arturo Peniche si Eric del Castillo. IUSTINA MUNTEANU Pe Canalul tv Romania 1, "Vrajitorul" Mihalache, intr-o pauza de bingo Fara indoiala, muzica de calitate trece printr-o criza de audienta. Discuri si casete se mai vind, dar concertele sint putine. Muzicienii se adapteaza la conditii si fac compromisuri. Desi premiile au scazut considerabil, bingo, oriunde s-ar afla, se bucura in continuare de interesul telespectatorilor-jucatori. In derularea prezentarii cistigatorilor, pilulele muzicale sau umoristice au rol de pauza in aceste emisiuni. Intr-o astfel de "pauza" i-am putut urmari, recent, la bingo de la Romania 1 pe "vrajitorul" tambalului Marius Mihalache, impreuna cu marele percutionist Ovidiu "Tandarica" Lipan si basistul Laurentiu Horjea. Tandarica, excelent de altfel, a apelat la interjectii vocale tipice rockului in contextul prezentarii, unor teme de etno-jazz. Desi nu erau conditii si nici spectatori pentru un show de calitate, Marius, invaluit in fum, si-a facut datoria. Dar, dupa debutul fulminant (in deschidere la Chick Corea) si laudata prestatie de la Scala din Milano, Mihalache a trecut aproape neobservat intr-o pauza de bingo. ALEX REVENCO Un nou serial la PRO TV "Lumi diferite" pe muzica grupului Temptations Spre bucuria amatorilor de seriale, astazi, la PRO TV debuteaza "Lumi diferite", difuzat de luni pina vineri, la ora 17.30. Interferind trecutul si prezentul, serialul pune fata in fata doua realitati diametral opuse: problema rasismului si progresul inregistrat de populatia de culoare din Alabama pentru cistigarea drepturilor civile care i se cuvin. Mary Elizabeth O'Brian (Annie Potts) si Rene Jackson (Lorraine Toussant), desi nu apartin aceleiasi rase, au copilarit impreuna si sint prietene nedespartite. Relatia dintre ele se raceste in momentul in care Mary ramine insarcinata cu Collier Sims (Chris Mulkey), iubitul ei dintotdeauna, si hotarasc sa-si intemeieze o familie. Drumurile li se intilnesc la funeraliile tatalui lui Rene, iar amicitia lor se reinnoada. Acum Rene este avocat, si pune cariera mai presus de viata de familie, iar Mary Elizabeth are, nici mai mult, nici mai putin, de sapte copii. Muzica serialului apartine lui Bob Hilliard, Burt Bacharch, Temptations si Smokey Robinson & the Miracles. OTILIA MIHAILOV Patron de Internet Cafe la 20 de ani Drumul care duce spre Mall este presarat cu diverse buticuri, mare parte dintre ele continind cam aceleasi produse (tigari, biscuiti, gogosi, merdenele etc.). Dintre ele mi-a atras atentia o constructie din aluminiu si sticla, ceva mai mare si ingrijita, pe care statea scris - CAFE-INTERNET. In fata am vazut 6-7 tineri care se scotoceau prin buzunare si rasuflind usurati au intrat in cele din urma. Am intrat si eu. Intr-un spatiu de circa 50 mp am putut observa doua rinduri de mese pe care stateau 20 de computere performante, din ultima generatie, in asteptarea clientilor. Mi-am putut da repede seama si cine este patronul, un tinar de vreo douazeci de ani care impartea comenzi scurte celor trei angajati, responsabili cu indrumarea si supravegherea celor veniti. Intru in vorba cu tinarul patron si incerc sa-i pun o prima intrebare. - Ce te-a determinat sa porniti o astfel de afacere? - Pai, sa vedeti, povestea este destul de lunga. Prin clasa a V-a (asta era inainte de '89), mama m-a inscris intr-un club al copiilor, care avea un cerc de informatica si la scurt timp mi-a cumparat primul meu computer, un HC-90, scos de Electronica, iar in clasa a IX-a am avut un PC. Am urmat Liceul de Informatica, iar dupa cursuri colaboram cu diverse firme de specialitate, unde eram platit pentru munca mea, in piese, si eram multumit pentru ca vroiam sa-mi imbunatatesc calculatorul meu de acasa. Tot in liceu, am participat la mai multe olimpiade de informatica, unde am obtinut premiul I si doua mentiuni, deoarece am initiat un program de baze de date, iar mai tirziu am primit diverse oferte pentru programele mele si multe dintre ele mi-au adus venituri destul de bune. Acum sint in anul I la Facultatea de Informatica "Spiru Haret". - Ce mai stii de colegii tai din liceu, cu ce se ocupa in prezent? - Multi dintre colegii mei de liceu, care sint la fel de bine pregatiti in materie, nu au avut curajul sa porneasca o asemenea afacere, fie din lipsa de bani, fie ca nu au avut un sprijin moral. - Sa inteleg ca tu ai avut? - Da, fara mama nu as fi putut face nimic. - Cele 20 de computere, plus instalatia de aer conditionat si mobilierul, spatiul pe care am inteles ca l-ai inchiriat, ma fac sa cred ca ai nevoie de ceva bani pentru toate astea. - Vreau sa va spun ca am luat computerele in leasing, instalatia de aer conditionat mi-a aranjat-o tata prin niste prieteni de ai lui si o platesc in rate. - Inseamna ca trebuie sa cistigi destul de bine, ca sa-ti platesti ratele. Cam cit scoti pe zi? - In lunile de iarna incasam ceva mai bine, peste doua milioane pe zi, acum lumea este plecata in concediu si cistigul este mai mic. - Ce fel de clienti ai, ce virste au? - De la copii de cinci ani pina la 70. Copiii vin insotiti de parinti pentru jocuri, tinerii care sint cei mai multi cauta de lucru pe Internet in afara Romaniei, iar altii pentru e-mail, in special femeile. - Ce lucruri consideri ca sint mai grele la noi, romanii, atunci cind pornesti o afacere: initiativa, banii, sistemul fiscal? - Birocratia, in primul rind, pentru ca am avut nevoie de peste 15 avize cu tot atitea semnaturi si parasemnaturi si cea mai grea a fost cea de obtinere de licenta pentru programe. Nu inteleg de ce toate astea, pentru ca in alte tari toate formalitatile se obtin intr-o zi, iar statul ii sprijina pe intreprinzatorii particulari foarte mult, mai ales la impozite care sint foarte mici si astfel ei se pot dota cu echipament de ultima ora. Am fost la EURO-2000 impreuna cu alti prieteni ai mei si am vazut cum stau lucrurile, de la vama si pina in cel mai amarit bar vezi ca se lucreaza pe computer. La Amsterdam, am fost la cel mai mare CAF-INTERNET din lume, care avea 650 de computere LCD (cu monitoare pe baza de cristale lichide pentru o buna protectie a ochiului), unde clientii au acces pe baza de cartela lunara si din cite mi s-a spus este foarte ieftina. - Ii urez succes tinarului intreprinzator si dau sa plec, dar el ma opreste pentru ca mai voia sa-mi spuna ceva. - Vreau sa mai adaug ceva, care dupa mine este cel mai important lucru. Am ajuns aici datorita faptului ca am avut doi profesori foarte buni, dl. profesor Mihai Boicu si dl. Mircea Stanica, de la care am invatat multe din tainele informaticii. - M-am despartit cu greu de atmosfera placuta din incapere, pentru ca acolo era racoare, iar afara caldura facea totul de nesuportat, dar incercam un sentiment de satisfactie. Acela ca si romanii nostri au initiativa, curaj, tenacitate si nu in ultimul rind, cei care au pornit o afacere incearca sa spulbere ideea ca la noi nu se poate face nimic. O afacere mica, desigur, dar care are toate premisele sa atinga performante in timp. CARMEN GHERGHEI Maternitatea Bucur a fost modernizata Cu ajutorul unei sponsorizari, in valoare de 75 de mii de dolari, oferita de firma Romstal, Maternitatea Bucur, din Capitala, a fost complet reutilata si modernizata. Lucrarile de renovare a instalatiilor sanitare, electrice si termice au inceput in luna martie, anul acesta, si s-au terminat la inceputul lunii august. Anual, la aceasta maternitate se nasc in jur de 3.200 de copii, se fac peste 2.000 de interventii de obstetrica-ginecologie si aproximativ 17 mii de internari. "Maternitatea mai are nevoie de instalatii de aer conditionat in salile de nastere si in saloanele unde sint ingrijiti nou-nascutii", a declarat prof. dr. Nicolae Crisan, directorul maternitatii. Conducerea firmei Romstal sustine ca investitiile vor continua in acest an si la alte spitale bucurestene. ( G.R. ) Proces intre doua firme pentru numele unui medicament Batalia farmaciilor Lumea farmaceutica romanesca se confrunta cu o situatie fara precedent. Firma frantuzeasca "Sanofi" SA, producatoare a medicamentului MAGNE B6, a dat in judecata compania farmaceutica romaneasca "Biofarm" SA pe care o acuza de concurenta neloiala in legatura cu vinzarea produsului Magneziu Vitamina B6. "Firma romaneasca profita de reputatia noastra, numele medicamentului prezentind risc mare de confuzie pentru cumparatori", se arata intr-un comunicat al firmei "Sanofi". Conducerea societatii "Biofarm" sustine ca produsul in litigiu este in perfecta legalitate, avind aviz din partea Ministerului roman al Sanatatii. Primul termen al procesului intentat de "Sanofi" SA firmei "Biofarm" va avea loc in data de 17 august la Tribunalul Bucuresti. GETA ROMAN Vaccina se intoarce Orosz Zoltan, in virsta de 27 de ani, din localitatea clujeana Cheile Baciului, a fost internat la inceputul saptaminii in Spitalul Judetean de Boli Infectioase din Cluj-Napoca cu diagnosticul de vaccina. Boala, extrem de rara, se mai numeste si variola vacilor si se contracteaza de la bovine. Pacientul a declarat ca a muls vacile care pasunau in apropierea casei sale si a observat ca ugerele aveau leziuni, dar nu s-a gindit ca ar putea contracta vreo boala. El s-a internat dupa ce eruptiile care i-au aparut pe piele s-au intins pe tot corpul. Directorul Spitalului de Boli Infectioase, Dumitru Cirstina, a declarat ca boala este extrem de rara, in ultimii ani nefiind inregistrat nici un caz de acest fel. La rindul sau, directorul Directiei Sanitar-Veterinare, Adrian Oros, a declarat ca de 50 de ani nu au mai existat cazuri de vaccina in judet. Cu ajutorul virusilor care provoaca vaccina se obtine serul antivariolic pentru pacientii umani. BOGDAN STANCIU Minerii protestatari din Vulcan maninca pe ascuns Greva foamei, la fara frecventa Dintre grevisti, doar 57 sint disponibilizati Mass-media s-a intrecut in relatarea cit mai amanuntita a situatiei grevistilor foamei din Vulcan, mineri disponibilizati. Multa lume le plingea de mila, altii se inspaimintau la gindul unei alte veniri a lor la Bucuresti. Cum perioada de cind fac greva foamei depaseste mult limita suportabilitatii organismului, grevistilor li s-au facut analizele de singe. Conform declaratiilor prefectului de Hunedoara, Sorin Apostu, glicemia rezultata indica o hranire normala. Pentru ca tacimul sa fie complet, prefectul de Hunedoara a mai declarat ca din cele 265 de persoane aflate in "greva foamei" pentru ca au fost disponibilizate doar 57 sint in aceasta situatie. Restul sint fie patroni (14), fie mineri (21), fie nu sint din localitate (39). LUCIAN STANCIU In comuna Redea, judetul Olt, Cotlet cu trichineloza, la nunta Un sfert dintre nuntasi au fost internati in spital Un sfert dintre invitatii la o nunta care a avut loc in comuna Redea, judetul Olt, au fost internati sau sint tratati ambulatoriu, dupa ce au mincat preparate din carne de porc infestata cu trichineloza, a declarat ieri Marinela Madan, director adjunct la Directia de Sanatate Publica Olt. Ginerele, Emil Andreescu, 30 de ani, fusese informat, in prealabil, de catre specialistii Laboratorului medical din Caracal ca, in urma analizelor efectuate, s-a descoperit ca unul dintre porci era infestat cu trichineloza. Potrivit IGP, la cererea tatalui sau, tinarul a acceptat sa foloseasca carnea si sa o serveasca invitatilor, in noaptea de 29 spre 30 iulie. La nunta au participat 150 de persoane. Dupa citeva zile, 15 persoane, dintre care patru copii, au ajuns la Spitalul de Boli Infectioase din Caracal, unde au fost internate. Alti 15 nuntasi prezentau simptomele bolii, iar restul au ramas sub supraveghere medicala, pentru ca perioada de incubatie poate oscila de la doua zile la o luna, in functie de cantitatea de carne infestata. In prezent, familia Andreescu se afla sub ancheta. ALINA GRIGORE Graba strica treaba A evadat pentru o masa "ca la mama acasa" Peste o saptamina, detinutul Ergen urma sa fie eliberat conditionat, pentru buna purtare Iusein Ergen, in virsta de 22 de ani, a evadat ieri de la Penitenciarul Poarta Alba-Constanta, motivind ca a recurs la disperatul gest pentru ca ii era dor de parinti. Iusein Ergen, din comuna Valul lui Traian, judetul Constanta, care executa cinci luni de inchisoare in Penitenciarul Poarta Alba pentru furt, urma sa compara in fata comisiei de eliberare conditionata, pentru buna purtare peste sapte zile. In pauza de prinz insa, Iusein Ergen a disparut de pe santierul de constructii din localitatea Valea Seaca, unde era scos la munca impreuna cu alti detinuti cu pedepse usoare. Potrivit propriei declaratii, dupa ce a parasit cantina a urmat o adevarata cursa contracronometru, mai intii prin via de la Murfatlar, apoi in marginea orasului Basarabi, la soseaua nationala, unde si-a abandonat uniforma de detinut si apoi, in maiou si chiloti, prin statia CFR Valul lui Traian, unde a si fost prins de gardienii penitenciarului, dupa nici o ora, inainte sa ajunga acasa. Revenit in penitenciar, Iusein Ergen a declarat anchetatorilor ca a recurs la inexplicabilul gest fiindu-i pofta de o "portie de mincare ca la mama acasa" si dor de parinti, care nu-l vizitasera in ultimul timp. Acum el risca o suplimentare a pedepsei cu doi pina la sapte ani. DAN MIHAESCU Omorit de propriul camion Intr-o parcare aflata in comuna Golesti, pe marginea Drumului National 7, soferul Alexandru Elekes, in virsta de 36 de ani, din localitatea Salonta - Bihor, a fost omorit de propriul camion, pe care nu a mai reusit sa-l opreasca. Marti, 8 august, in jurul orei 18.00, soferul bihorean a oprit camionul cu numarul BH-22 TAS, apartinind S.C. TRANSPORT AUTO SALONTA S.A., intr-o parcare aflata in panta pentru a remedia o defectiune. Apoi a rabatat cabina camionului. La un moment dat, camionul a luat-o la vale, iar Alexandru Elekes a incercat sa sara in cabina pentru a-l opri. Nu a mai apucat insa pentru ca a fost prins de roata din stinga fata a masinii, care a trecut, pur si simplu, peste corpul sau. In drum spre Spitalul Judetean Vilcea, soferul a decedat. MIRELA MANU Reforma fiscala de trotuar Prostituatele din Cluj si-au nivelat tarifele Dupa exemplul taximetristilor clujeni, majoritatea prostituatelor care populeaza soseaua de la iesirea din Cluj spre Turda au trecut, recent, la o masura menita sa elimine rivalitatea dintre ele: si-au unificat tarifele practicate, atit in ceea ce priveste sexul normal, cit si cel oral. O deplasare incognito in zona prostituatelor pe timp de noapte ne-a relevat faptul ca toate "fetitele" - de la cele mai nurlii la cele mai rascoapte - cer 150.000 de lei pentru un "numar", indiferent daca este vorba de unul "oral" sau "normal". Concurenta dintre prostituate se manifesta insa la nivelul serviciilor pentru care sint disponibile. Daca, spre exemplu, o tinara de aproximativ 20 de ani pe care am abordat-o prima data era dispusa doar la sex normal, o alta fata, putin mai in virsta si cam trecuta, era disponibila si la sex normal si la sex oral, tariful unic fiind acelasi de 150.000 de lei/tura. In schimb, doua prostituate mai brunete, care, intrebate ce fac, ne-au raspuns cu o naturalete dezarmanta "lucram domnilor, lucram", nu practicau decit sexul oral, la acelasi tarif de 150.000 de lei, fapt care denota, din informatiile noastre, aproape o triplare a pretului in domeniu. BOGDAN STANCIU Marinar de cursa lunga Basescu, mai tare-n whisky decit Ienei Primarul Capitalei nu stie sa gateasca si nu calareste cai, ci pe altii Un concurs de zile mari a avut loc in prezenta a zeci de jurnalisti, marti seara, la Cafeneaua Actorilor din Bucuresti. Traian Basescu si Emeric Jenei s-au inclestat intr-o lupta, care pe care, la baut whisky. Meciul a avut loc cu ocazia alegerii fostului ministru drept "Barbatul lunii august" de colectivul redactional al revistei sexului tare - "FHM". Arbitrul intilnirii dintre cei doi prieteni a fost prezentatoarea TV Iulia Fratila. Recunoscind ca whisky-ul nu are secrete pentru el, Traian Basescu si-a golit paharul cu viteza luminii, "umilindu-si" adversarul. Emeric Jenei a reusit sa goleasca recipientul sau dupa vreo 15 minute. Gospodarul Bucurestiului a povestit cu mindrie ca a invatat sa bea whisky inca din stagiatura, de la primul lui comandant de vas. Acesta i-a spus ca, daca vrea sa reziste o noapte intreaga la baut whisky, sa-l bea cu apa minerala. Urmindu-i sfatul, Basescu a ajuns sa bea, la o adica, si trei sticle de whisky pe noapte. Din discutii si din raspunsurile la intrebarile jurnalistilor, am mai putut afla ca Traian Basescu nu stie sa faca nod la cravata, dar stie sotia; ca sa calmeze o femeie isterica, ar lua-o in brate si ar saruta-o; stie sa gateasca numai oua-ochiuri; stie sa calareasca, dar nu pe cal, ci pe altii; nu poate vedea un film de doua ori; nu tine minte bancuri si numere de telefon. Cit despre Jenei, a demonstrat ca e mester in noduri de cravata, facind unul in trei secunde. LIVIU SERBANESCU Politisti computerizati pe litoral Masinile Politiei Rutiere din Constanta vor avea instalate la bord computere tip laptop. Cu ajutorul acestora, politistii constanteni vor putea intra in baza de date a politiei si vor putea identifica foarte rapid autoturismele aflate in trafic, conducatorii auto, palmaresul sanctiunilor inregistrate si al contraventiilor la legea rutiera. Totodata, computerul va servi la mobilizarea si alertarea echipajelor, cu localizarea exacta a incidentelor si descrierea celei mai scurte rute pentru interventie rapida. Primul echipaj computerizat a intrat deja in patrulare pe litoral, masina fiind un Volkswagen Passat. De asemenea, alte cinci masini din cadrul Serviciului Politiei Rutiere Constanta au fost echipate cu testere electrice pentru determinarea exacta a gradului de alcoolemie. DAN MIHAESCU Miine, de la ora 11.00, Miss Vama Veche, rock la greu si alte nebunii Cei aflati miine pe litoral au ocazia sa se distreze total la Vama Veche, unde, incepind cu ora 11.00, va avea loc o "Mobilizare generala", organizata de Aczent Media Romania. Vor fi organizate concursuri de inot cu premii, apoi, timp de citeva ore, impuscaturi cu vopsea (paint ball). Recent importat din SUA de Clubul Mercenarilor, paint ball-ul este un joc spectaculos, consumator de adrenalina, cu tenta aplicativ-militara, ca un mic razboi. Pentru concurenti a fost amenajat pe plaja un teren de lupta de 1.500 de metri patrati, asigurindu-se arme omologate si echipament special de protectie. Jocurile sint organizate in colaborare cu persoane oficiale si cadre militare active sau in rezerva. Participantilor le trebuie curaj si prezenta de spirit pentru a infrunta orice situatie. Incepind cu ora 21.00 vor cinta Vita de Vie, Pro Consul, Marius Mihalache & Ovidiu Lipan "Tandarica", Nightlosers, Iris, Holograf si Vama Veche. La ora 23.00, inainte de concertul sustinut de Tudor Chirila si ai lui colegi de trupa, va avea loc concursul Miss Vama Veche. Inscrierile pentru cele trei concursuri se fac astazi, pina la ora 17.00, la Cartierul General al Mobilizarii, instalat pe plaja din Vama Veche. Jurnalistii sint invitati miine, in "Vama", la ora 12.00, la o conferinta de presa "pescareasca", la Terasa Bibi. LIVIU SERBANESCU Participanti din 11 tari la festivalul "Steaua de Mare" Pentru citeva ore, Mangalia se va transforma vineri seara in pilonul central al muzicii usoare internationale. Pe nava-scena din portul turistic va debuta, la ora 21.00, Festivalul International "Steaua de Mare", omologul "Cerbului de Aur" pentru litoral. Conducerea festivalului, respectiv directorul Dumitru Morosanu si producatorul Corina Voicu, l-au ales pentru prezentarea megashow-ului pe celebrul cintaret roman Ricky Dandel. La festivalul "Steaua de Mare" participa concurenti din 11 tari, Romania fiind reprezentata de Silvia Stefanescu. Juriul va fi condus de Figen Cakmak, vicepresedinte FIDOF, si are in componenta nume celebre ca Aaron Eldon, producatorul concursului Eurovision-Israel '98, Robert Cafai, directorul Festivalului International de Muzica din Malta, Dona Tsvetkov, directorul Festivalului International de Muzica "Discovery" din Bulgaria, Mariana Soitu si Titus Andrei. Va fi acordat trofeul "Steaua de Mare" si toti concurentii vor primi premii speciale de la Fuji-Mangalia. Finalul festivalului ii va apartine supervedetei britanice Chris Norman, care va sustine un recital de 90 de minute. TUDOR DUMITRESCU Dans erotic la 14 metri deasupra plajei din Neptun Sinii zburatori Asa cum am promis saptamina trecuta, "Evenimentul zilei" revine asupra uneia dintre cele mai tari atractii de pe litoral, "tiribomba sexy". De aceasta data insa, va prezentam un fotoreportaj realizat "la gura tevii". Zilele trecute, fotoreporterul nostru s-a catarat cu temeritate pe una dintre banchetele caruselului de pe "plaja de la steaguri" din Neptun, unde, aproape in fiecare dupa-amiaza, citeva fete innebunite de placerea zborului, vin sa execute senzationale numere de dans erotic "la bara", unduindu-se in jurul tijelor care leaga scaunele de roata ce le ridica la 14 metri deasupra nisipului fierbinte. "Dansul sarpelui" executat in aer de "Cobra regala" si de "Pitonul rosu", cum le prezinta pe fete, la statia de amplificare, Adrian Pop, cel care stapineste "utilajul asta mare - parasuta zburatoare", ofera turistilor un adevarat cocktail de senzatii, in care betia zborului e dublata de pasiunea cu care executa "figuri paranormale si opturi americane", asa cum zice una din techno-manelele in ritmul carora se unduiesc fetele. Cei care s-au urcat in roata unde va este garantat un "dublu tele-balans, lung si fara frina" s-au declarat incintati de experienta traita. ( O.F., A.H. ) La Stina de Mures, Muresul "musca" din casele oamenilor Un numar de 14 case din satul Stina de Mures, comuna Noslac - Alba, la care se adauga magazinul mixt si caminul cultural sint in pericol iminent de a se prabusi in apele Muresului. Fenomenul de corodare a malului sting a inceput in timpul inundatiilor din 1970, cind apele au inundat zile intregi casele din sat. Viiturile din ultima perioada au accentuat ruperea malului linga care au fost construite casele. Patru dintre acestea ar putea sa cada in orice moment in Mures, in cazul unor fenomene meteorologice mai puternice decit de obicei. Oamenii din Stina de Mures sint disperati si se roaga Celui de Sus sa limiteze, pe cit posibil, ploile. Riul s-a mutat cu 50 de metri spre est Stina de Mures este un sat cu 128 de "fumuri", situat pe malul sting al Muresului, la o aruncatura de bat de "granita" dintre judetele Alba, Cluj si Mures. Ca sa ajungi aici ai nevoie de nervi de otel si de o masina buna: drumul judetean care leaga satul de orasul Ocna Mures arata ca dupa bombardament. Cornel Puscas sta pe malul apei si priveste lung, in zare. Isi aminteste cum a inceput cosmarul: "In 1970, la prima inundatie, a venit un puhoi de apa care in trei-patru ore a acoperit tot satu'. Apa a fost pina la briu in curtea mea. Apoi mi-am construit alta casa. De citiva ani insa, cu ultimele viituri, a inceput sa se rupa malu' tot mai tare. Mi-i frica sa mai si dorm noaptea, sa nu-mi cada casa in Mures". Omul stie la perfectie toata istoria. In ultimii ani, albia Muresului s-a deplasat cam cu 50 de metri in stinga, ajungind chiar linga casele taranilor. Vechiul mal sting a devenit actualul mal drept din cauza unor lucrari de excavare efectuate defectuos. Casa parohiala se mai tine intr-o... fintina Lui Cornel Puscas ii vine sa plinga atunci cind se dezlantuie norii. "Cind ploua, cade tot. E nenorocire. Cade pamintul de sub drum si de sub case. Se vad doar niste bolovani imensi de lut care cad in apa, iar dupa citeva zile malul e tot mai aproape de sat", spune omul, abatut de-a dreptul. Actualmente, cea mai expusa casa este fosta casa parohiala. Preotul s-a mutat deja, iar in imobil functioneaza un fel de dispensar, in care o doctorita din Ocna Mures acorda saptaminal consultatii. O parte din fundatia casei s-a surpat o data cu malul. Doar fintina din fosta curte a oprit pentru un timp caderea totala a fundatiei, care se mai tine in pamint ca de un fir de ata. Pericol iminent Primaria comunei Noslac a studiat problema, a carei rezolvare intra insa in atributiile Regiei Apele Romane. Specialistii acesteia, deplasati in zona, au precizat ca, cel putin deocamdata, nu exista fonduri pentru efectuarea unor lucrari de consolidare a malului Muresului, nicidecum de regularizare a cursului. Viceprimarul din Noslac, Arpad Szilagy, ne-a declarat ca, in ultimele saptamini, malul riului a avansat inspre sat cu cel putin sase metri, iar procesul continua. Muresul a ajuns la mai putin de un metru de patru-cinci dintre casele afectate, care sint in pericol iminent de prabusire. LUCIAN DOBRATER Instanta a respins cererea Regiei Patrimoniului Regele Mihai cistiga, din nou, in proces cu statul La Tribunalul Arad a avut loc ieri pronuntarea sentintei in procesul cererii reconventionale a RAAPPS, prin care aceasta solicita aproape 900 de milioane de lei Regelui Mihai, pentru lucrari de investitii si intretinere la Castelul Savirsin. Instanta aradeana a respins cererea Regiei, aceasta urmind sa plateasca 18 milioane de lei in contul expertizei efectuate in proces si alti 30 de milioane de lei cheltuieli de judecata catre pirit. Avocatul Alin Gherga a apreciat ca decizia de ieri este un nou pas spre restabilirea legalitatii in privinta posesiunii Castelului de la Savirsin. Sentinta este atacabila in 15 zile de la comunicare, la Curtea de Apel din Timisoara. Procesul de ieri a fost disjuns din procesul principal, prin care regele solicita restabilirea dreptului sau de proprietate asupra Castelului Savirsin. Dupa o prima sentinta favorabila a Tribunalului Arad, in aprilie, imobilul a fost intabulat provizoriu pe numele regelui, insa procesul continua la Curtea de Apel Timisoara, unde are termen de judecata in septembrie. Alin Gherga, unul dintre avocatii apararii, a explicat ca in conformitate cu expertiza, la Savirsin s-au efectuat lucrari de intretinere-conservare valorind 456 de milioane de lei si investitii de 312 milioane de lei. Primul gen de lucrari nu poate fi imputat regelui, deoarece cade in sarcina proprietarului imobilului, iar investitiile, instalatia de incalzire si apa calda pot fi recuperate fizic de regie. In acelasi timp, alta expertiza contabila arata ca prin lipsa de folosinta, la valoarea pietei, regele a pierdut aproximativ 900 de milioane de lei neputind exploata castelul. Urmeaza ca la comunicarea sentintei sa se vada daca instanta a avut in vedere compensarea celor doua sume, regele necerind sa primeasca vreo diferenta, sau s-a apreciat ca intretinerea nu putea fi imputata regelui, iar instalatiile montate la castel pot fi recuperate de regie. SORIN TROCAN Economia de piata a trecut zidurile manastirilor Teofana si Eftimia, calugaritele apicultoare Vara, maicile din Bistrita aduna bani pentru manastire din mierea produsa de 100 de stupi Multi oameni isi imagineaza ca, o data calugarite, maicile isi duc zilele doar intre peretii manastirii. Ca devin un fel de ostatice ale unei lumi inchise, unde nu patrunde nimic din exterior. O discutie cu calugaritele Teofana si Eftimia, de la manastirea Bistrita (Vilcea), ne-a aratat ca lucrurile nu stau deloc asa. Ele isi petrec vara pe cimp unde, timp de citeva luni, string bani frumosi pentru manastire din apicultura. Le-am intilnit la mare, pe soseaua care duce de la Costinesti la Neptun. Tone de miere La iesirea din localitatea 23 August, linga un lan de floarea-soarelui, maicile Teofana si Eftimia au grija de cei peste 100 de stupi ai manastirii. Cind am trecut pe acolo, tocmai avusese loc un grav accident de circulatie. Ne-am oprit, am coborit din masina si ne-am apropiat, pentru a cere relatii despre accident. Pareau doua femei ca oricare altele. Nu exista nici un semn care sa ne faca sa banuim ca sint calugarite. Ne-au explicat, in termeni foarte pitoresti, cum s-a produs accidentul, cum au "zburat" masinile, cum s-au "proiectat" in copaci. Doar formula de salut - "Doamne ajuta!" - ne-a pus pe ginduri. Din discutia cu ele a reiesit ca sint la curent cu tot ce se intimpla in lumea din afara manastirii. Au invatat sa vada dincolo de zidurile manastirii, sa "produca" bani. De altfel, ele sint "gestionarii" banilor manastirii. Maica Teofana este casiera, iar maica Eftimia, contabila. De cind da firul ierbii si pina toamna tirziu, maicile pleaca in "misiune", prin tara. Cu stupii dupa ele. Se muta de la Tulcea la 23 August, de la Vilcea la Caracal. Intre timp, mai trec pe la manastire, pentru a lasa mierea pe care surorile lor o vind, cu mare succes, turistilor. Care nu sint putini la numar. Autocare intregi cu straini vin la Bistrita pentru a vedea moastele Sfintului Grigorie Decaploitul. Cele doua maici s-au apucat de apicultura de mai putin de doi ani. Prima lor "evadare" din manastire, la stupi, a fost in primavara. Cit au fost teii in floare au stat la Tulcea. De aici au scos 700 de kilograme de miere. Au plecat apoi la Caracal, la salcimi. Aici, le-a iesit o tona de miere. Ne povestesc ca scot o gramada de bani din vinzarea mierii. Nici un leu insa nu este de prisos la manastire. Altarul de pe cimp La 23 August, cele doua maicute au venit cu parintele Nicodim, preotul manastirii, care le-a invatat munca la albine. De la 6 dimineata, dupa ce citesc Sfinta Scriptura, maicile nu mai prididesc cu treaba pina seara tirziu. Fac rame pentru fagure, verifica matca, cioplesc stupi din trunchi de copaci. O data pe luna extrag mierea. Isi fac timp pentru rugaciune si in timpul zilei. Macar citeva minute. Pe usa baracii demontabile in care dorm, in doua paturi suprapuse, sint atirnate icoane cu Iisus si Maica Domnului. Rugaciunile si le fac intr-o camaruta tapetata si ea cu icoane sau in rulota in care doarme parintele, unde au improvizat un fel de altar. Candele si icoane stau atirnate pe o masuta, linga un dulap care serveste drept biblioteca. Rafturile sint ticsite cu carti religioase si cu manuale de apicultura. Tot aici este si bucataria. Un aragaz si un dulap cu vase pe care este lipit "Imnul Dragostei" din Biblie. Gatesc cind si ce apuca. Mai mult postesc si se multumesc cu citeva rosii si ardei pe zi, de care fac rost cu greu. Uneori nu au nici piine. Sint departe de statiuni si nici nu prea au bani, pentru ca duc totul la manastire. Pe un scaun expun la vinzare, la marginea soselei, borcane cu miere si faguri. Rar insa se opreste cineva sa cumpere. Vinzarea "adevarata" se face la Bistrita, la manastire. Calugaritele de la Constanta mai vin din cind in cind si le aduc cite ceva de mincare. Parintele pleaca si el, o data la doua saptamini, la manastire, ca sa duca mierea si sa ia mincare pentru maici. Atunci, ele ramin singure, in plin cimp. Nu le este teama insa pentru ca, zic ele, Dumnezeu le pazeste. In plus, o mai au si pe Dona, un ciobanesc mioritic care le da de veste cind se apropie cineva. Stupi cu chip de om Maica Teofana are 22 de ani si este din Medgidia. A facut trei ani de liceu pedagogic si, la 17 ani, a plecat in vacanta la manastire, la sora ei. A ramas acolo. Ne povesteste ca, de cinci ani, de cind e la manastire, maica stareta a tot incercat sa-i gaseasca si ei ceva de facut. In urma cu doi ani a fost trimisa "in ascultare", la stupi, impreuna cu parintele Nicodim. "Prima oara am crezut ca ma vor omori albinele. M-au intepat zeci. Parca eram un mutant. Aratam ca in filmele SF. Am fost dusa de urgenta la spital. S-au speriat chiar si doctorii de acolo de felul in care aratam. Asta a fost primul meu contact cu albinele. Acum nu mai simt intepaturile. Eu cred ca nu oricine poate lucra cu albinele. Iti trebuie o stare speciala, de liniste sufleteasca. Daca esti agitat, albinele simt si te inteapa. Eu mi-am gasit aceasta liniste de mult, de cind m-am calugarit. De cind lucrez la stupi am atins o stare totala de detasare si impacare cu mine", ne povesteste maica Teofana. Sora ei, maica Eftimia, are putin peste 30 de ani si este calugarita de 11 ani. Afacerea cu albinele a inceput in urma cu trei ani, cind parintele Nicodim, in virsta de numai 34 de ani, a cumparat 15 stupi. Acum sint peste 100, intre care unii sint ciopliti in trunchi de copac, si au diferite chipuri de oameni. Cel mai semnificativ stup este cel pe care parintele Nicodim si-a cioplit, intr-un ciot, chipul. Ba chiar exista si un stup vechi de vreo trei sute de ani, adus de la Muntele Athos. Cele doua maicute vorbesc cu mindrie despre proiectele pe care le are parintele, despre cit de frumoasa este manastirea lor. Altceva nu mai conteaza. Nici ca sint departe de surorile lor, nici ca sint zile in care nu au ce minca, nici ca muncesc pe brinci pina in miez de noapte. Credinta in Dumnezeu este mai puternica decit toate. MONA STOICA Natalia Oreiro, trei concerte in Romania Cititorii "Evenimentului zilei" pot desemna, in premiera, prin vot, doua orase in care vor avea loc spectacolele "Ingerului salbatic" Seducatoarea protagonista din telenovelele "Inger salbatic" si "90-60-90" este bine cunoscuta si in lumea muzicii. Impresarul Mauricio Trillo si promotorul Cornelius Florin Suciu au reusit sa obtina de la Anibal Ernesto Rigozzi, managerul Nataliei , acordul pentru trei concerte in Romania. Acestea urmeaza sa aiba loc in saptamina 18-24 septembrie, unul fiind programat la Bucuresti. Celelalte doua orase vor fi desemnate prin vot, de cititorii "Evenimentului zilei". Artista va veni direct din Argentina si va fi insotita de 25 de persoane. Un show dureaza 90 de minute, timp in care Natalia cinta live, acompaniata de zece instrumentisti, doua backing vocals si doi acrobati. ALEX REVENCO Iliescu, exorcizat Fresca in care trei lideri ai PDSR erau zugraviti in chip de draci a fost refacuta Preotul Cosmin Gherasim, din Gura Ariesului, judetul Alba, care i-a pictat pe Ion Iliescu, Adrian Nastase si Nicolae Vacaroiu intr-o fresca din biserica, cu chip de draci, a primit o "dojana arhiereasca" de la Arhiepiscopia Ortodoxa Alba Iulia, informeaza Rompres. Intr-un comunicat al Biroului de Presa al arhiepiscopiei se mentioneaza ca fresca a fost refacuta. Preotul Cosmin Gherasim a spus ca se caieste pentru ceea ce a facut, dar ca vinovat este si primarul comunei deoarece nu l-a ajutat financiar la pictarea bisericii. Desi pictura a fost executata in 1996, abia in acest an a fost descoperita, iar localnicii nu se scandalizasera deloc de faptul ca unii politicieni apareau pictati cu coarne. "André", huiduite Minirecitalul sustinut marti seara, la Olimp, de fetele de la "Andre", grup care se bucura de mare popularitate, s-a transformat intr-un fiasco: simpaticele pustoaice au fost huiduite copios si fluierate ca pe stadion. "Andrelele", cum sint poreclite, au ajuns pe scena aflata pe plaja din Olimp, linga discoteca "Paparazzi", in jurul orei 24.00, desi organizatorul spectacolului, PRIMA TV, anuntase ca mult-asteptatul concert va incepe la ora 23.00. Prezentatorii enervau spectatorii si prin anunturile facute din cinci in cinci minute, privind iminenta sosire a vedetelor. Pe acest fond, recitalul in sine a fost intimpinat cu huiduieli si fluieraturi, iar pretextul ca "starurile" nu fusesera anuntate despre concert a declansat si mai multe proteste. Dupa interpretarea a patru melodii, printre care hitul "Lasa-ma, papa, la mare", fetele au plecat cum au venit, adica acompaniate de un cor de invective. ( A.H., O.F. ) 