 Dare de seama asupra coalitiei ______________________________________________________________________ Daca ar fi sa luam in serios toata propaganda electorala a partidelor care alcatuiesc defuncta coalitie la putere, mai ca am putea intelege ca s-au obtinut realizari marete, dar au mai fost si lipsuri. Vorbe in vint, bune pentru pescuit alegatori. Nici un partid nu e capabil sa vina in fata electoratului si sa spuna clar unde a gresit, ce n-a izbutit, care sint cauzele si ce ar trebui facut. Motivatiile sint simple. Toti se cred mai buni decit sint, toti se amagesc, toti incearca sa vopseasca gardul la plecare pentru a ne sugera ca ne-au lasat o Romanie in progres. Raportul anual al Comisiei Europene e ca un diagnostic nemilos, dat numai pe cifre, pe radiografie. Pe birourile europene, la lumina rece a calculelor, functionarii de la Bruxelles vad pe "filmele" din Romania dimensiunea exacta a cancerului. La o lectura atenta a raportului, alegatorul roman are imaginea cea mai fidela a dezastrului. Unde sintem in comparatie cu unde ar fi trebuit sa fim. Si aflam din aceasta dare de seama despre Romania ceea ce nu ne poate spune nici un parlamentar, nici un ministru, nici un sef de partid politic. Si intelegem, in acelasi timp, de ce sondajele aluneca atit de vertiginos. In patru ani, coalitia nu a fost in stare sa puna bazele unei adevarate economii de piata. Caderea economica a fost de mari proportii. Abia din acest an, cind executivul a fost preluat de Mugur Isarescu, s-au vazut citeva semne ale unei revigorari economice, dar care sint prea fragile, prea putin observabile in nivelul de trai al oamenilor pentru a deveni si tractor politic. Pina si Uniunea Europeana a sesizat "boala" ordonantelor si a descoperit ritmul malaiet de lucru al parlamentului. Au venit cei de la Bruxelles sa ne arate ca, in 1999, din 453 de proiecte de lege au fost adoptate numai 59. A plecat melcul din Piata Rosetti si n-a ajuns nici pina la Universitate, daramite in centrul Europei. Raportul anual al Comisiei Europene are valoarea unui bilant auditat (confirmat dupa indelungi verificari) de specialistii Uniunii. In el, cetateanul roman poate citi negru pe alb ca s-a produs o "insuficienta coordonare, si procedurile de consultare intre ministere continua sa reduca eficienta activitatii guvernamentale", ca in agricultura exista "dificultati substantiale in identificarea si implementarea masurilor necesare pentru modernizarea si dezvoltarea solida", ca "cea mai importanta sursa de folosire a miinii de lucru continua sa se deterioreze", ca "adoptarea unui nou cod al muncii continua sa fie o prioritate a guvernului". Sa nu rideti, dar Raportul ne purica pe domenii, punct cu punct, de la libera circulatie a marfurilor (legile de tip european sint limitate) la libera circulatie a persoanelor (si aici am sfeclit-o), la libertatea de furnizare a serviciilor (in sfirsit, se mentioneaza un mic progres), la transporturi (Basescu iarasi ia o nota buna pentru ca, la acest capitol, "Romania a facut progrese semnificative". Cit priveste somajul, "ramin in continuare probleme substantiale". Sub acest limbaj politicos si functionaresc se ascunde o evaluare necrutatoare a unei perioade de incredibile insuccese. Iti vine sa crezi ca pentru a izbuti atitea esecuri, in loc sa se faca eforturi pentru a le depasi, s-au reunit destule forte pentru a putea produce o cadere atit de dramatica. Stiti care mi se pare cel mai interesant capitol al raportului? E si cel mai scurt. E vorba despre nivelul ridicat al coruptiei. "Coruptia continua sa fie larg raspindita si sistematica. Ea submineaza nu numai functionarea sistemului legal, ci are, de asemenea, efecte negative asupra economiei si diminueaza increderea in autoritatile politice. Impartirea sarcinilor intre numeroasele organisme implicate in lupta impotriva coruptiei ramine lipsita de claritate, iar coordonarea intre aceste organisme necesita sa fie imbunatatita". Acesta este diagnosticul european dupa patru ani de exercitiu democratic al celor care au facut mare tevatura cu moralitatea lor istorica. "Coruptia continua sa fie larg raspindita si sistematica". E prima stampila internationala pusa coalitiei privind incapacitatea sa de a schimba ceva. Purtatorii de steag ai moralitatii au capotat si ei sub presiunea tentatiilor. Oala guvernarii i-a minjit cu miere si pe neocomunisti, si pe preacuratii veniti din opozitie. Cel putin un lucru e clar. Nu mai e nimic de zis despre asta. _________________________________________________________________ 