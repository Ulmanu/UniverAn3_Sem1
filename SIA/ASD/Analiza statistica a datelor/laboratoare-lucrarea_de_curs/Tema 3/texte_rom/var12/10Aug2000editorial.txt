 Crimele din arhivele partidelor ______________________________________________________________________ Inca n-am luat-o razna de tot din moment ce nici o banca puternica din Romania nu s-a gindit sa lanseze o campanie de publicitate pentru sprijinirea unui grup de parlamentari sau a unui candidat la presedintie. Va dati seama ca la banii de care dispune o banca si cu o campanie inteligenta de publicitate, risipind sumele pe la ziare, posturi de radio si televiziune, s-ar putea "scoate" parlamentari sau un presedinte chiar si dintr-o curca plouata. Dar de alunecat spre zone periculoase, cu siguranta ca am alunecat. Si asta si din cauza Legii electorale si a Legii de functionare a partidelor politice. De zece ani, bani necurati si alte soiuri de arginti s-au miscat in cele mai neortodoxe feluri. Dupa parerea mea, deschiderea arhivelor principalelor partide din Romania (ma refer la cele parlamentare) ar insemna o incizie intr-un buboi, o radiografie a criminalitatii financiare in spatiul politic. Bani care au venit din privatizari, pe cai ocolite, bani care s-au intors la partide din contracte cu statul, semnate pe sume umflate, bani proveniti din lumea interlopa, bani veniti din contrabanda cu tigari (si cu ce se mai face), bani de la stat si bani de la cetateanul amarit. Scandalul Costea n-a avut decit meritul de a ridica un coltisor al valului ce acopera toate aceste murdarii. Ca unul care stie cit de cit ce se intimpla indaratul cortinei (din pacate, rareori prindem dovezi), pot sa depun marturie, in fata cititorilor, ca aceasta criminalitate financiara, legata de partidele politice, depaseste orice imaginatie. Am vazut partide care cara banii cu sacose mari cit sacii de zarzavaturi, care aduna bancnote mototolite precum pietarii, care platesc fara sa ceara chitanta, care te trimit la tot felul de cirnatari sau mafioti pentru a incasa ceea ce datoreaza ele. Raul s-a intins peste tot si ajunge pina la virf. Scandalurile din alte tari ne arata ca tipul acesta de criminalitate e un fel de moda a sfirsitului de secol. Persoanele din zona puterii se cred despovarate moral si legal din moment ce nu duc nici un sfant acasa, ci numai sprijina comunitatea politica din care fac parte. Sint partide (nu doar in Romania) in care acest lucru se considera chiar o fapta de apreciat. Faci rost de bani pentru partid, esti util cauzei, adica ai merite. In consecinta, trebuie sa fii promovat pe o functie corespunzatoare. Iar din scaunul puterii iti scoti pirleala pentru toata viata. In tarile europene dezvoltate, indiferent cum te cheama, incasezi pedeapsa. S-au "ars" nume mari ale scenei politice mondiale. Comisia Europeana pentru Democratie incearca sa stavileasca acest fenomen. La noi, n-a patit-o nici macar un pirlit de casier, nici macar un maimutoi de activist. Parca am fi o tara de ingerasi. Nu a deturnat nimeni bani, nu s-au carat sume fabuloase la partide, nu se stie unde au ajuns, nu se controleaza nimic. Limitele sint aproximative, sanctiunile nu exista, obligatiile nu se respecta. Valeriu Stoica, dupa ce l-a cistigat pe Stolojan pentru PNL, a mai marcat un punct. Albinosul a lansat un proiect pentru o noua lege a finantarii partidelor si campaniilor electorale. Marturisesc ca nu ma asteptam la o asemenea miscare, si asta pentru ca actuala forma a actelor normative in domeniu imi pare a fi rezultatul unei complicitati intre toate fortele politice. Cele doua legi aflate in vigoare arata in halul in care au fost adoptate din cauza ca nimeni nu a avut interesul sa fie mai clare. Corb la corb nu-si scoate ochii, dar asta nu inseamna ca nu vine o vreme cind toti corbii orbesc. Coruptia din Romania a ajuns atit de departe si din cauza faradelegilor din arhivele partidelor politice. Si ea a ajuns sa-i incomodeze, as zice sa-i duca la neputinta, chiar si pe cei care au pus la cale mecanismul. Din acest punct de vedere, initiativa liberalului are o importanta covirsitoare. Ar putea insemna inceputul unei vieti politice noi. Numai ca nu are cum sa fie asa. Cine va sprijini o asemenea lege? Cine zice nu, ala e! Cum sa fie adoptata o lege aspra, in coltii careia sa-si prinda degetele si urechile exact cei care o fac? Ar trebui sa fim naivi pina la prostie ca sa credem ca politicienii romani ar putea sa confectioneze o cursa care sa-i prinda pe ei insisi. Daca nu va aparea si o presiune internationala, tare ma tem ca, in loc sa avem pedepse, se va introduce un nou capitol de recompense. Cine fura mai mult pentru partid ajunge presedinte! _________________________________________________________________ 