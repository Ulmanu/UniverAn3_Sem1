 Din resturi, cioburi si dezastre ______________________________________________________________________ Am crezut ca spiritul academic si obsesia puterii pot face din Andrei Marga o stea politica. Eroare! Reconstructia unui partid ajuns in declin postelectoral nu se poate realiza stind trei zile la Bucuresti si patru la Cluj. Si nici cu declaratii discrete, elegante sau cu idei ce nu mai ajung nici la Orsova, nici la Babadag. S-ar putea ca Andrei Marga sa-si fi dat demisia cu speranta nemarturisita ca va fi rechemat sa-si continue opera si ca, prin reconfirmare, va obtine o pozitie politica mult mai solida. S-a inselat daca a crezut ca se va repeta povestea de la Ministerul Educatiei si Invatamintului, cind a fost rugat sa revina pe post si considerat un salvator. Toata lumea isi imagineaza acum ca profesorul clujean a fost "lucrat" si se cauta vinovatii. Cita vreme el n-a reusit sa opreasca procesul de dezintegrare a PNTCD (si asta se vede acum), demisia sa e una fireasca, generata de situatia unei formatiuni politice aflate in deruta, agitata, speriata, amenintata, cu membri gata sa se imprastie ca potirnichile. In incercarea de a gasi niste vinovati, toti uita un lucru. Ca asa "se sparg" si armatele dupa pierderea unui razboi, asa se pulverizeaza si echipe sportive, asa s-au spart si CAP-urile dupa un esec de rasunet. Ca atare, si PNTCD urmeaza aceeasi lege a firii. Cind pierzi, te parasesc toti. Cind gresesti, nu te mai apara nimeni. Cind te ameteste trufia puterii, toti ti-o platesc cu virf si indesat. Cauza crizei de acum n-ar trebui cautata nici in nereusita profesorului Andrei Marga (chemat sa armonizeze, intr-un stup, o biziiala iritata de viespi zadarite), nici in nemultumirile lui Ioan Muresan, Radu Sirbu, Vasile Lupu sau Remus Opris. Ea vine din urma, din caracterul de incropeala al echipei in anii de guvernare. Si chiar de mai inainte, din zilele caderii lui Ceausescu, de cind anticomunismul a fost primul liant pentru renasterea partidului. Atunci s-au adunat si veleitari, si mascati, si anticomunisti adevarati, intr-un amestec ce nu s-a mai limpezit niciodata. Aiureala de acum mai este insa si opera lui Ion Diaconescu. Mai corect spus, a naivitatii sale si a neputintei de a construi o echipa atunci cind a avut sefia partidului. Acum se vede ca Ion Diaconescu n-a fost nici o secunda un adevarat sef de orchestra. Toata "domnia" lui s-a redus la o capaceala de orgolii si conflicte de interese. Le-a arbitrat si le-a calmat, dar n-a taiat in carne vie si nici n-a incercat sa construiasca o echipa. Cind semnele declinului au devenit alarmante, el s-a incapatinat sa motaie in virful piramidei taraniste, fara sa intuiasca prabusirea. Acum ea se desavirseste, totul transformindu-se vertiginos in cioburi, aschii, bucatele, praf si raniti. E sfirsitul oricarei puteri care nu-si vede din timp vremelnicia. E decontul nemilos al nereusitei. E modul aspru al oamenilor de a-i pedepsi pe cei care se credeau in al noualea cer, iar acum sint impinsi sa simta pina in virful unghiilor frica, anonimatul, puterea legii si sa vada nepasarea de pe chipurile celor care, mai ieri, ii lingeau din privire. Daca din resturi, cioburi si dezastre se va naste un alt PNTCD, acela va fi cu adevarat un partid. [5][pl.dll?rid=expresro] _________________________________________________________________ 