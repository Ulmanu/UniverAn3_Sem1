 Britney Spears se marita cu Justin, de la N Sync Frumoasa cintareata pop Britney Spears (18 ani) se va casatori cu Justin Timberlake (19 ani), vocalist in formatia N Sync. Revista americana "News of The World" a aflat ca cererea in casatorie a avut loc acum doua saptamini. Indragostitii se aflau intr-o cafenea, cind Justin a ingenuncheat si i-a daruit vedetei un inel de logodna cu diamant, in valoare de 45.000 de dolari. Britney, care anuntase in presa ca-si pastreaza virginitatea pentru cel care-i va fi sot, a ramas cu gura cascata, apoi a acceptat. Ziua exacta a nuntii nu a fost inca stabilita. Cei doi se cunosc inca din 1993, cind au aparut amindoi intr-un show TV, dar s-au indragostit in noiembrie Ô98, cu ocazia unui turneu pe care l-au sustinut impreuna. In ultimii ani, mai multe celebritati din SUA si Marea Britanie, printre care se numara si Printul William, i-au facut curte interpretei, insa fara succes. LIVIU SERBANESCU Esec usturator al Pentagonului America a picat la testul antibalistic Cel de-al treilea test, apreciat drept crucial, al noului sistem de aparare antiracheta (NMD) pe care Statele Unite vor sa-l introduca s-a soldat simbata cu un esec, dupa ce racheta interceptoare a ratat tinta. "Nu am interceptat racheta. Sintem dezamagiti", a declarat sec generalul Ronald Kadish, directorul proiectului National Missile Defense (NMD), dupa ce propulsorul rachetei interceptoare nu s-a desprins de corpul proiectilului pentru a-i permite sa loveasca tinta. Acesta este al doilea esec dintr-o serie de trei teste la care a fost supus proiectul NMD si se presupune ca va cintari greu in deciziile in materie de aparare pe care trebuie sa le ia presedintele Bill Clinton pina la finele mandatului sau. Actualul lider de la Casa Alba ar putea sa lase succesorului sau hotarirea de achizitionare a acestui proiect din ce in ce mai controversat si totodata foarte costisitor, prin a carui realizare SUA risca sa declanseze o noua cursa a inarmarilor. Rusia ironizeaza rezultatul testului Cele mai fervente oponente fata de NMD sint Rusia si China, care se tem ca arsenalele lor nucleare vor deveni inutile daca SUA vor reusi sa dezvolte un sistem de aparare antiracheta ultraeficient. Dupa esecul de simbata, cel mai rapid a reactionat Rusia, prin vocea mai multor demnitari de prim rang. Seful Departamentului extern din cadrul Ministerului rus al Apararii, generalul Leonid Ivasov, a declarat ca rezultatul testului era previzibil si ca expertii in probleme de aparare cunosc de mult faptul ca "e imposibil sa creezi un sistem de aparare absolut sigur", cum a fost prezentat NMD. Mai mult, "Rusia va avea intotdeauna mijloacele de a contracara orice sistem antiracheta american", a adaugat Ivasov. "Chiar asa, esuat, testul NMD constituie o provocare la adresa comunitatii internationale", a apreciat si generalul Vladimir Iakovlev, seful fortelor nucleare strategice ale Federatiei Ruse. Pe de alta parte, surse ale serviciilor de informatii americane sustin ca Rusia se pregateste sa testeze un nou tip de racheta balistica intercontinentala, SS27 Topol-M, ca replica la testele NMB. SS27 este o racheta despre care expertii cred ca poate fi inzestrata cu o incarcatura nucleara de 550 kilotone. Americanii par insa hotariti sa continue dezvoltarea NMB, cu o serie de teste mai mici si mai ieftine decit cel de simbata care a costat 100 de milioane de dolari. CONSTANTIN VLAD Tensiunea creste intre Belgrad si Podgorica Iugoslavia, in pragul ultimului razboi fratricid Conducerea Muntenegrului a declarat ca Federatia Iugoslava, din care face parte impreuna cu Serbia, este practic desfiintata din cauza deciziei Belgradului de a modifica Constitutia pentru a-i oferi lui Slobodan Milosevici posibilitatea unui nou mandat prezidential, fara a avea si aprobarea oficiala a Muntenegrului, transmit agentiile internationale de presa. Intrunit in sesiune de urgenta, parlamentul muntenegrean a adoptat o rezolutie prin care declara ca "nu recunoaste si nu accepta" modificarea Constitutiei, decisa fara ca parerea puterii reformiste a Muntenegrului sa fie luata in consideratie. Oficialii micii republici iugoslave au avertizat ca liderul de la Belgrad va ramine singur, ceea ce declanseaza pericolul unui nou conflict armat in regiunea Balcanilor. "Muntenegru ca entitate federala si cetatenii muntenegreni ca cetateni egali ai Iugoslaviei nu mai exista ca si categorie constitutionala", a declarat seful Curtii Supreme din Podgorica. Potrivit amendamentelor votate de parlamentul de la Belgrad, in care majoritare sint partidele favorabile lui Milosevici, presedintele Iugoslaviei este de acum ales in mod direct, in timp ce, conform prevederilor anterioare, era ales de parlamentul federal, ceea ce nu ii permitea un al doilea mandat. De asemenea, si Camera Superioara a legislativului iugoslav va fi aleasa prin vot direct. Aceste amendamente reduc in mod considerabil influenta Muntenegrului la nivel federal. Amenintari de razboi de ambele parti Autoritatile muntenegrene au cerut politiei muntenegrene si armatei iugoslave sa isi pastreze calmul si au facut apel la comunitatea internationala pentru gasirea unei rezolvari pasnice. Liderii opozitiei din Belgrad au estimat ca un raspuns mai dur din partea Muntenegrului ar fi putut declansa un razboi civil si si-au exprimat temerea ca, oricum, situatia se va inrautati. Presedintele Milo Djukanovici a avertizat ca exista posibilitatea izbucnirii unui razboi civil pentru ca Belgradul "ii manipuleaza indeminatic si brutal pe alegatori", bagindu-le in cap ideea ca liderii muntenegreni sint separatisti. El a afirmat ca orice incercare de destabilizare va fi intimpinata cu rezistenta: "Avem puterea de a apara Muntenegru. Daca Milosevici incearca sa destabilizeze Muntenegru sintem hotariti sa ne aparam statul, nu doar cu politia, dar si cu o larga miscare democratica". Pe de alta parte, ministrul sirb al informatiei, Aleksandar Vucici, a declarat ca instantele federale iugoslave trebuie "sa ia masuri" pentru a "proteja ordinea constitutionala", dupa decizia parlamentului muntenegrean de a respinge modificarile constitutionale. In acelasi timp, Serbia a acuzat mass-media internationala ca pregateste un complot impotriva Iugoslaviei si a avertizat Croatia, pe care a catalogat-o cu dispret drept "republica bananiera", sa nu ia parte la o astfel de campanie. ISABELLA ALEXANDRESCU Ungaria limiteaza accesul strainilor pe piata imobiliara Ungaria, tara a carei legislatie interzice vinzarea terenurilor agricole catre cetateni straini, ar putea limita si accesul pe piata imobiliara, in ciuda avertizarilor ca o astfel de decizie ar intra in contradictie cu reglementarile Uniunii Europene, transmite AFP. De la 1 iulie a intrat in vigoare o noua reglementare care limiteaza accesul cetatenilor straini pe piata imobiliara din capitala ungara, stabilind un numar maxim anual de patru apartamente care pot fi cumparate de catre persoanele provenite dintr-o alta tara. Laszlo Grespik, functionar in cadrul organismelor de autorizare, a asigurat ca "limitele impuse pe vinzarile imobiliare" in Budapesta vor ramine in vigoare numai pina la "data aderarii Ungariei la Uniunea Europeana". "Daca un cetatean strain cumpara mai mult de un apartament este vorba despre un demers speculativ, chiar daca il cumpara pentru un alt membru al familiei sale", a estimat Grespik, opinind ca "aceasta este o modalitate de a face profit in detrimentul cetatenilor unguri". El a mai precizat ca scopul acestei noi reglementari este "limitarea proprietatilor nationale care incap pe miinile strainilor", masura absolut necesara in vederea "protejarii populatiei autohtone". DIANA EVANTIA BARCA Indemnul lui Putin catre popor: Procreati! Procreati! Procreati! In primul sau discurs despre starea natiunii, rostit in plenul parlamentului de la Moscova, presedintele Vladimir Putin si-a declarat ingrijorarea fata de pericolul grav al acutei scaderi demografice inregistrate in ultimii ani, care ar putea ameninta insasi "supravietuirea natiunii", transmit agentiile internationale de presa. "Riscam cu adevarat sa devenim o tara de batrini. Situatia demografica este printre cele mai ingrijoratoare", a spus Putin, adaugind ca "populatia tarii se diminueaza, de mai multi ani, cu cite 750.000 de persoane in medie pe an". Liderul de la Kremlin a facut cunoscuta realitatea ingrijoratoare potrivit careia populatia Rusiei va scadea cu 22 de milioane in urmatorii 15 ani, cifra care reprezinta o septime din numarul actual de rusi. Oamenii de stiinta precizeaza ca speranta de viata este, in Rusia, pentru barbati, de 60 de ani, iar pentru femei, de 72 de ani, populatia fiind in scadere din cauza ca mortalitatea este de 1,5 ori superioara natalitatii, sistemul de sanatate publica se degradeaza continuu, iar numarul deceselor din cauza alcoolismului creste. Referindu-se apoi la situatia economico-financiara a tarii, presedintele Putin si-a exprimat optiunea pentru o strategie liberala, cerind masuri "radicale" si rapide pentru combaterea "subrezirii" persistente a economiei rusesti. Prioritatile statului, spune acesta, trebuie sa fie "apararea proprietatii" sub toate formele, "eliberarea intreprinderilor de sub jugul administrativ", "diminuarea cerintelor fiscale" si asigurarea "dezvoltarii structurilor financiare". ISABELLA ALEXANDRESCU Jaf ca-n filme pe aeroportul din Brasilia Un comando de banditi a furat un transport de 61 kg de aur Un grup de indivizi inarmati a descins simbata in forta pe Aeroportul International Juscelino Kubitschek din capitala braziliana, reusind sa fure cel putin 38 de kilograme de aur, care tocmai era incarcat, in conditii de "maxima securitate", intr-un avion in care se aflau si 72 de pasageri, transmite AFP. Indivizii, care aveau asupra lor un adevarat arsenal compus din pistoale mitraliera, pusti si revolvere, au descins la aeroport ca in filme, cu trei masini cu girofar si sirene de politie, care au oprit cu scrisnet de frine la intrarea principala. Dupa ce l-au "anihilat" pe unicul agent de paza aflat la intrarea in aeroport, hotii au alergat pina la pista la care stationa avionul , actionind cu o viteza incredibila, ca un grup de comando extrem de bine antrenat, si comunicind prin statii radio. Banditii n-au avut nevoie decit de un minut si jumatate pentru a descarca cele trei lazi, continind 61 de kilograme de aur, dupa care au rupt-o la fuga catre iesire. Pe drum, hotii au pierdut o parte din aurul furat (28 kilograme) si au deschis focul catre pasagerii si membrii personalului de securitate care incercau sa-i opreasca. Citiva pasageri au fost raniti usor. In graba, hotii au abandonat si unul dintre vehiculele cu care venisera, insa au reusit sa fure alta masina, luindu-l ostatic pe sofer, pe care l-au eliberat mai tirziu, la citiva kilometri de aeroport. Avind in vedere precizia cu care au actionat, este foarte probabil ca raufacatorii sa fi beneficiat de sprijinul unei persoane din cadrul personalului aeroportului, au estimat politistii brazilieni. DIANA EVANTIA BARCA Un milion de impatimiti ai muzicii tehno au luat cu asalt strazile capitalei germane Berlin, orasul-discoteca Peste un milion de fani ai muzicii techno, veniti din toate colturile lumii, au defilat ieri pe strazile din Berlin, cu ocazia celei de-a doua editii a celebrului festival "Love Parade", transformind capitala germana, devenita un fel de Mecca a muzicii electronice, intr-un adevarat furnicar pestrit si extrem de zgomotos. Organizatorii sustin ca ar fi fost vorba despre 1,7 milioane de participanti. Numai din Germania au venit peste 350.000 de "raveri", transportati din toate colturile tarii cu 66 de trenuri special infiintate pentru aceasta ocazie. Numerosi alti fani ai ritmurilor sacadate au venit din statele din regiune, printre care Franta, Suedia, Olanda si Polonia, insa au existat si cazuri in care "impatimitii" au batut cale lunga pentru a fi prezenti la importantul eveniment, cum ar fi grupurile de neo-zeelandezi. Infruntind frigul si burnita, "raverii", imbracati in tinute excentrice, in culori tipatoare, s-au deplasat pe Bulevardul 17 Iunie, cea mai importanta artera din Berlin, dansind, tipind si cintind in urma celor 53 de "care alegorice", devenite tot atitea discoteci ambulante, sub "comanda" a peste 250 de disk-jokey, proveniti din intreaga lume. Marsul n-a fost lipsit de incidente: peste 200 de persoane au fost arestate, politistii gasind asupra lor droguri, si multi altii ajung"nd la spital, rapusi de ritmul infernal al petrecerii. Un tinar de 20 de ani, care se deplasa cu metroul pentru a ajunge dintr-o parte a metropolei in cealalta, s-a aplecat foarte mult pe geam, dorind sa-si manifeste entuziasmul, si a fost strivit de un alt metrou, venit din sens opus. Alte 30 de persoane au suferit intoxicatii cu fum tot la metrou, unde a izbucnit simbata un incediu. (D.B.) Participantii la Parada Gay de la Roma au strigat: "Dumnezeu e homosexual!" Zeci de mii de homosexuali si travestiti au marsaluit simbata prin Roma, in cadrul celei de-a patra editii a celebrei "Gay Parade", festival devenit acum, in "Anul Sfint", un adevarat mar al discordiei intre liberalii italieni si reprezentantii Vaticanului, transmite Reuters. Pe o caldura dogoritoare, la peste 36 de grade Celsius, "regine" si dive sumar imbracate si "fardate" strident, regi si cavaleri, imparati romani si personaje mitologice, au defilat prin centrul capitalei italiene, unii purtind pancarte cu slogane prin care era denuntata ostilitatea Bisericii Catolice. "1943: Biserica nu a scos o vorba despre deportarile homosexualilor si ale evreilor. 2000: Vaticanul este impotriva paradei homosexualilor", se arata intr-un astfel de mesaj, fluturat in jurul Colosseum-ului. Vaticanul, care considera relatiile intime intre persoane de acelasi sex drept un pacat capital, a cerut anterior interzicerea traditionalei parade a homosexualilor, cu atit mai mult cu cit aceasta coincide cu cea de-a 2000-a aniversare a nasterii lui Isus. Liberalii italieni au argumentat ca homosexualii au dreptul constitutional de a organiza aceasta parada. "Sintem milioane in lume si, de astazi incepind, nimeni nu ne va mai putea opri", a declarat unul dintre organizatorii festivalului. "Victoria, victoria e a noastra", au strigat participantii in dreptul Colosseum-ului, locul in care au fost martirizati mii de crestini, devenit simbol al drepturilor omului. "Dumnezeu este homosexual", a scandat multimea. Papa Ioan Paul al II-lea a condamnat ieri parada homosexualilor, considerind-o "o ofensa la adresa crestinatatii", adresindu-se pelerinilor si turistilor adunati in Piata Sfintul Petru. "In numele Bisericii Romei, ma vad nevoit sa-mi exprim tristetea fata de aceasta ofensa adusa Marelui Jubileu al anului 2000 si valorilor crestine, si asta intr-un oras ce reprezinta inima lumii catolice", a declarat Suveranul Pontif. DIANA EVANTIA BARCA Flash Mortul cu doua neveste Doua indience boliviene s-au paruit simbata la Morga Spitalului din Santa Cruz, localitate aflata in estul Boliviei, "marul discordiei" fiind cadavrul unui barbat, Juan Casas, care fusese casatorit cu amindoua timp de mai multi ani, fara ca vreuna dintre femei sa stie despre existenta celeilalte, transmite AFP. Inginerul bigam, in virsta de 36 de ani, a murit in urma cu citeva zile, in circumstante neclare, iar cadavrul lui a fost transportat la morga din localitate. In ziua inmormintarii, la morga s-au prezentat doua femei, fiecare solicitind trupul neinsufletit al sotului ei. "A trait cu mine de patru ani si avem impreuna doi copii", a tipat una dintre femei. Cea de-a doua femeie a ripostat cu povesti similare, explicind ca a fost casatorita cu decedatul mai bine de 14 ani. La sfirsitul scandalului, politistii le-au propus celor doua neveste sa-si ingroape impreuna defunctul sot. (D.B.) Dracula ataca englezoaicele pe strada Un dezaxat britanic, deocamdata neidentificat, care obisnuieste sa atace femei a facut o a cincea victima, toate persoanele agresate de el declarind ca poarta pe fata o masca tip "Dracula". Politia britanica a confirmat ca, in cel putin doua dintre cazuri la care s-au facut analize ADN, faptuitorul este acelasi. Individul are grija intotdeauna sa poarte manusi si masca. Cel mai recent atac s-a petrecut asupra unei fete in virsta de 15 ani, care a reusit sa fuga inainte de a fi violata. Dar in cel de-al patrulea caz, inregistrat la data de 30 mai, o fetita de 13 ani a fost atacata intr-o biserica. Politia a comunicat ca individul devine din ce in ce mai agresiv, motiv pentru care trebuie prins cit mai repede. (C.V.) Racheta nucleara care explodeaza linga casa India a testat simbata o racheta sol-aer cu capacitate nucleara, fiind vorba despre cel de-al doilea astfel de test efectuat in ultimele patru zile, transmite AFP, citind informatii furnizate de ministrul indian al apararii. Racheta, botezata "Akash" (cer), a fost lansata din statul Orissa, simbata, la ora locala 11.30. "Racheta multifunctionala, cu o raza de actiune de aproximativ 25 de kilometri, are o incarcatura conventionala de 55 de kilograme si poate fi echipata cu focoase nucleare", a precizat sursa citata. "Akash" si "Agni" sint doua rachete de productie autohtona, rezultat al ambitiosului program de dezvoltare balistica a Indiei, lansat in 1983, la noua ani dupa ce acest stat a efectuat primul sau test cu rachete nucleare. (D.B.) Costumat in vaca si fugarit de tauri! In a treia zi de la inceperea festivalului de St. Fermin, care are loc anual in localitatea spaniola Pamplona, numarul ranitilor a atins cifra de 40, transmite Reuters. Cu ocazia festivalului, care dureaza o saptamina, traditia este ca, pentru a arata ca sint curajosi si a se amuza, localnici si turisti sa alerge in fata taurilor care sint minati de la staul la arena unde vor fi rapusi de matadori. Un tinar de 28 de ani din Pamplona s-a ales cu craniul fracturat si cu leziuni interne, starea lui fiind grava. Un altul a avut ideea, amuzanta dupa propria parere, de a se costuma in vaca si de a-si pune chiar si manusa de cauciuc umflata pe post de uger. Insensibili insa la asa "mindrete" de vitica, taurii au dat sa o impunga cu coarnele. Poznasul spaniol a scapat doar cu fuga. (I.A.) "Pizza Hut" in spatiul cosmic Sigla celebrei retele americane de pizzerii "Pizza Hut" va figura pe racheta ruseasca Proton-K, care va lansa miercuri modulul de serviciu Zvezda, al treilea element al Statiei Spatiale Internationale. "Banii varsati de «Pizza Hut» in cadrul contractului vor fi utilizati la dezvoltarea centrului de constructie spatiala Hrunicev", a declarat Serghei Gorbunov, purtator de cuvint al Agentiei Spatiale Ruse. Gorbunov a refuzat sa precizeze cu citi bani a contribuit "Pizza Hut", insa cotidianul financiar rus "Komersant" a evocat suma de 1 milion de dolari. (C.V.) Pedofil cu patrafir Un preot catolic polonez, 36 de ani, din localitatea Gdynia, a fost pus in arest provizoriu pentru pedofilie, transmite AFP. Preotul, un vicar a carui identitate nu a fost data publicitatii, a fost retinut in urma plingerii inaintate de mama unui baiat de 12 ani, care s-a intors beat de la biserica. Copilul a povestit ca el si alti prieteni ai sai au fost fortati sa bea in presbiteriu, de catre preot, care, apoi, "le-a pipait organele genitale". Un psiholog chemat la interogatoriul baiatului a ajuns la concluzia ca acesta a spus adevarul. Vicarul risca zece ani inchisoare, pedeapsa maxima prevazuta in Polonia pentru hartuire sexuala impotriva unui minor. (I.A.) Jocul de-a scaunul electric Patronii unei sali din jocuri dintr-o suburbie a Washingtonului au avut nastrusnica, dar si macabra idee de a transforma intr-un obiect de amuzament un scaun electric care seamana cu cel pe care sint executati condamnatii la moarte, transmite AFP. Pe afisajul scaunului electric scrie mare, pentru a-i tenta si pe cei mici, si pe cei mari: "Testati-va forta. Aflati daca sinteti capabili sa il faceti sa fumege... Puteti supravietui?" Cei care frecventeaza sala de jocuri fac coada la ciudatul obiect. Copiii se asaza fara sa isi dea prea bine seama ce inseamna precis un scaun electric. Cel care se instaleaza in scaun baga o moneda pentru a-l face sa functioneze, isi leaga o banda cu electrozi la cap, iar masina incepe sa faca un zgomot din ce in ce mai mare, in timp ce acul unui voltmetru arata 300 de volti, apoi 1.000, cifre evident fictive, dupa care pe indicator apare indicatia "fumega". Pentru o cit mai indelungata sedere in scaunul electric, "curajosul" primeste zeci de fise pentru a se putea juca la alte aparate mecanice din sala.(I.A.) Wolbachia, bacteria care ucide masculii Oamenii de stiinta au adus din nou in atentie o bacterie descoperita inca din 1924, dar ale carei teribile capacitati au fost sesizate abia recent, scrie "The Daily Telegraph". Wolbachia, cum se numeste microorganismul, poate ucide selectiv doar masculii unei specii sau ii poate transforma in femele. Aceasta bacterie se joaca, efectiv, cu viata sexuala a aproximativ 20 la suta din toate speciile de insecte, de la viespi si fluturi la gindaci si paduchi. Ea mai este intilnita la unele crustacee, dar si la nematode, o clasa de viermi primitivi, care infecteaza multe organisme de animale, plante si chiar oameni. CONSTANTIN VLAD 