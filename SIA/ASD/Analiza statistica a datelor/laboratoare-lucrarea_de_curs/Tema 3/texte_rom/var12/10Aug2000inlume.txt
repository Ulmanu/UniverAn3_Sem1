 Catherine Zeta-Jones si Michael Douglas au un baietel Michael Douglas (55 de ani) si logodnica lui, Catherine Zeta-Jones (30 de ani) sint in culmea fericirii dupa ce au devenit alaltaieri parintii unui baietel perfect sanatos, in greutate de 3,3 kilograme. Dylan Michael Douglas s-a nascut la ora 6.00, la Centrul Medical Cedars-Sinai, linga Beverly Hills, conform spuselor lui Allen Burry, purtator de cuvint al casei de productie a lui Douglas, Furthur Films. Pentru Catherine este primul copil, in timp ce Michael mai are un baiat acum adult, Cameron, din prima casatorie. Cei doi proaspeti parinti s-au cunoscut in august 1998, la Festivalul de Film de la Deauville, in Franta, au inceput sa iasa impreuna in martie '99 si s-au logodit in noaptea Anului Nou 2000. LIVIU SERBANESCU Rusii asteapta cu frica in sin noi atentate teroriste Moscova crede in lacrimi Panica a fost ieri cuvintul de ordine la Moscova, dupa ce, in urma cu doua zile, o bomba a explodat intr-un pasaj subteran din plin centrul capitalei ruse, incident in care, potrivit ultimelor bilanturi, sapte persoane si-au pierdut viata in timp ce alte 90 au fost ranite, transmite Reuters. In ciuda asigurarilor date de autoritatile ruse, populatia, inca sub imperiul amintirilor socante a seriei de atentate cu bomba din perioada august-septembrie 1999, soldate cu 293 de morti, a ramas neincrezatoare, temindu-se de un nou val de atacuri singeroase. Desi a fost anuntata intarirea masurilor de securitate, astfel incit sa fie "evitata comiterea unor noi atentate", strazile Moscovei au fost ieri mai pustii, multi preferind sa ramina in case, nedorind sa se expuna unor riscuri inutile. Zeci de persoane au adus flori la intrarea in pasajul din Piata Puskin, dorind sa cinsteasca memoria victimelor. "Sufera populatia. Oricine poate pati la fel", spune unul dintre acestia, cu lacrimi in ochi. Moscovitii evita sa iasa din casa Imaginile impresionante prezentate de posturile nationale de televiziune, cu victimele atentatului, scoase din subteran carbonizate sau cu hainele zdrentuite si trupurile pline de singe, au socat opinia publica, multi fiind aceia care, prada spaimelor si deznadejdii, ramin convinsi ca atentatul din Piata Puskin va fi urmat de o serie de incidente similare, asa cum s-a intimplat si anul trecut. "Mi-e groaza sa mai traiesc in orasul asta. Am pierdut totul, magazinul a fost distrus, mi-am pierdut toti banii si putin a lipsit sa nu-mi pierd si viata", declara disperata o femeie, proprietara unuia dintre magazinele distruse de deflagratie. Cei obligati sa iasa din case, pentru a merge la munca, s-au intors rapid, la sfirsitul programului, ocolind, pe cit posibil, locurile foarte aglomerate si in mod special pasajele din centrul orasului. "Ma tem mai ales pentru familia mea si pentru populatia Moscovei. Ce-am facut atit de rau incit sa meritam asta?", declara o femeie. "Nici n-am putut dormi azi noapte, mi-a fost groaza ca se va intimpla ceva oribil", adauga ea. Micii comercianti, cei care si-au deschis ieri magazinele, se pling ca nu au avut clienti ieri, putinii trecatori fiind atit de grabiti sa ajunga acasa, incit nici nu s-au mai oprit, ca de obicei, sa-si cumpere tigari sau sucuri. "Le e frica", spune proprietarul unui chiosc. Masuri exceptionale de securitate Ministrul rus de interne, Vladimir Rusailo, a anuntat ieri intarirea masurilor de securitate la Moscova, precizind ca pe strazile capitalei au fost dislocate importante efective politienesti care vor tine situatia sub control, astfel incit sa impiedice repetarea unor noi incidente de acest gen. Potrivit sursei citate, numarul echipajelor de politie urmeaza sa fie dublat si va fi declansata o "ampla operatiune antiterorista" in capitala rusa. In noaptea de dupa atentat, un efectiv de 1.600 de politisti au efectuat controale amanuntite in metroul moscovit si perchezitii in peste 6.000 de apartamente si 7.000 de accese in cladiri. S-au dublat controalele in subsolurile, ascensoarele si anexele unor cladiri din capitala rusa, au fost efectuate controale ale actelor de identitate si au fost instalate filtre de control pe sosele. Au fost intarite masurile de securitate in gari, aeroporturi, magazine, piete si cladirile administrative. De asemenea, primaria Moscovei examineaza posibilitatea de a inchide temporar magazinele amplasate in pasaje subterane, astfel incit sa fie evitata producerea unor noi tragedii de proportii. Ministerul rus al Energiei Atomice a cerut ieri intensificarea masurilor de securitate in perimetrul instalatiilor nucleare din Rusia. Doi suspecti si un portret-robot Autoritatile ruse au realizat portretul-robot al unui individ considerat a fi unul dintre principalii suspecti in cazul atentatului de marti din Moscova. Potrivit declaratiilor unui purtator de cuvint al politiei, este vorba despre un barbat de 25-30 de ani, cu o inaltime de aproximativ 1,85, brunet si cu parul scurt. Politia moscovita a arestat ieri doi suspecti, originari din Caucaz, banuiti ca ar fi implicati in atentat. Atit primarul Moscovei, Iuri Lujkov, cit si directorul Serviciilor Secrete ruse (FSB), Nikolai Patrusev, au declarat ca acest atentat a fost comis, dupa toate probabilitatile, de teroristii ceceni. Potrivit unui purtator al FSB, cei doi suspecti arestati aveau asupra lor o cantitate importanta de droguri si mai multe texte wahabite, miscare fundamentalista islamica ce a inspirat rebeliunea din Cecenia. Cei doi, un cecen si un individ originar din Daghestan, erau cunoscuti in zona drept raketi si contrabandisti. "Nu exista inca suficiente elemente pentru acuzarea celor doi arestati", a declarat un oficial rus, precizind ca cercetarile continua. Politia a dejucat alte doua atentate Panica s-a intensificat la Moscova, cu atit mai mult cu cit dupa explozie au circulat diverse zvonuri in legatura cu amplasarea altor bombe in centrul orasului, informatii care au speriat populatia, desi au fost infirmate ulterior de autoritati. Ieri dimineata, politia a descoperit, potrivit AFP, un sac continind 10 kilograme de explozibil si 12 detonatoare, ascuns intr-un depozit din gara moscovita Kazan. Explozibilul a fost descoperit de angajatii garii Kazan, in cursul unui control de rutina. Oficialii rusi au anuntat ca gara Kazan este punctul de destinatie al trenurilor venite din Caucazul de Nord, prin urmare si din Cecenia. Agentii FSB au retinut ieri, in localitatea Saratov, alte trei persoane, banuite ca ar fi pregatit un atentat, deoarece asupra lor a fost gasit explozibil si instalatii de detonare. De asemenea, cei trei aveau statii de emisie-receptie si pistoale. DIANA EVANTIA BARCA Pedepse grele pentru incalcarea contractului de munca Comandouri israeliene haituiesc muncitorii romani care fug la alt patron Romanii care pleaca in Israel cu contract de munca si parasesc inainte de expirarea contractului firma care i-a angajat traiesc in teroare din cauza fostilor patroni. Acest fenomen, tolerat de autoritati, este descris cu lux de amanunte in ziarul "Corere della Sera". Imigrantii straini din Israel primesc un permis de sedere de doi-trei ani, perioada in care trebuie sa lucreze numai pentru intreprinderea cu care au incheiat contractul inainte de a pleca din tara. Dupa expirare, ei au obligatia de a se intoarce in tara lor. Norma de lucru a unui muncitor roman angajat la o firma de constructii ajunge la 10-14 ore pe zi. Salariul, in functie de calificare, este cuprins intre 450 si 700 de dolari, venit din care imigrantul trebuie sa plateasca si impozite statului israelian. Din aceasta cauza, multi imigranti prefera sa isi paraseasca patronii si incearca sa munceasca "la negru" pe bani mai multi, ceea ce ii scuteste si de platit taxele catre stat. Pentru a pune capat acestor "dezertari" care se inmultesc, unele firme mari din Israel angajeaza mercenari, dintre fostii politisti si militari, care pornesc o adevarata vinatoare pentru gasirea imigrantilor. Cei gasiti, multi romani, au fost amenintati, injurati si batuti crunt inainte de a fi predati politiei israeliene pentru expulzare. In plus, firmele pun peste tot afise cu pozele imigrantilor, sub care scrie "Wanted", prin care se ofera 1.000 de dolari recompensa pentru gasirea celui care a incalcat contractul. PAOLO GIANFELICI, Roma Pompierul Clinton a pus mina pe toporul Pulasky Presedintele american Bill Clinton s-a deplasat ieri in regiunile calamitate din statul Idaho pentru a estima situatia si pentru a da o mina de ajutor echipelor de pompieri voluntari care se lupta de mai bine de doua saptamini sa stinga incendiile izbucnite in padurile din aceasta zona, transmite Reuters. Presedintele american a survolat in elicopter parcul national Payette, din Idaho, distrus in mare parte de incendii, cu arii intregi din care a ramas numai un morman de cenusa fumeginda. Clinton a luat micul dejun in compania unei echipe de pompieri, pe care i-a anuntat, cu aceasta ocazie, ca guvernul intentioneaza sa deblocheze un fond de urgenta de 150 de milioane de dolari, destinati luptei cu focul. Dupa micul dejun, presedintele a trecut "la treaba" si, "inarmat" cu un topor-tirnacop de tip Pulasky, instrument specific de interventie din dotarea pompierilor, a dat o mina de ajutor pompierilor, participind direct la lupta pentru limitarea ariei de extindere a focului. DIANA EVANTIA BARCA Noua gama "Wonderbra" asigura Trei pozitii pentru sini Celebra companie producatoare de lenjerie intima "Wonderbra" a facut ieri o noua surpriza doamnelor interesate de aspectul "impecabil" al bustului lor, lansind o noua linie de sutiene, "cu trei grade de sustinere", care permit trei niveluri de ridicare a sinilor, in functie de dorintele sau fanteziile posesoarei. Sutienele-minune au fost prezentate la New York, de superbele modele ale casei producatoare care au "ilustrat" cele trei ipostaze. Noua linie "Wonderbra" cuprinde trei variante: sutienul cu sustinere lejera, cel cu sustinere medie si, probabil cel mai sexy si provocator, sutienul cu stringere intensa, care ridica foarte mult bustul, fiind ideal pentru bluzele sau rochitele cu decolteu larg. "Vedeta" prezentarii de la New York a fost sutienul oranj din satin, pentru femeile indraznete si sexy, active si dornice sa experimenteze orice noua tendinta a modei. BIANCA BACARDI Flash Avionul oprit cu piciorul! Un angajat al aeroportului din localitatea israeliana Ben Gurion a evitat o catastrofa blocind cu una din ghetele pe care le purta rotile unui avion ramas fara frine, care se indrepta de pe pista catre o autostrada, relateaza cotidianul "Maariv", citat de AFP. Mihailov Abrosh, in virsta de 40 de ani, a explicat reporterilor ca a putut opri un Boeing 737, apartinind companiei aeriene "Lithuanian Airlines", smulgindu-si gheata din picior si punind-o in fata uneia dintre rotile trenului de aterizare. "Ii strigasem in ruseste pilotului sa puna frina, dar mi-a raspuns ca nu mai merge. Am vazut ca avionul merge spre autostrada, am fugit spre el si mi-am smuls repede o gheata, strecurind-o intre aparatoarea trenului de aterizare si roata. Mi-a fost un pic frica, dar aparatul era plin cu pasageri si m-am gindit mai mult la ei decit la mine", a explicat viteazul Abrosh. ( C.V. ) Un cazinou din Las Vegas lanseaza Jetonul de 10 milioane de dolari Jucatorii cei mai pasionati si mai grosi la buzunar au un motiv de mare bucurie: pentru prima oara in istoria jocurilor de noroc a aparut oficial un jeton in valoare de 10 milioane de dolari. Potrivit Reuters, initiativa acestei nemaiintilnite oferte apartine firmei "London Clubs International", "mama" noului cazino "Aladdin Resort & Casino", care se va deschide la data de 17 august in Los Angeles. Jetonul, sau "placa" -, dupa denumirea formala, este aproape neinscriptionata, in pofida valorii sale astronomice. "Este o placa de joc mare, neagra, lunga de 15-16 centimetri si lata de 10 centimetri", a spus directorul noului cazino, Bill Timmins. "Este facut din mai multe feluri de plastic. Vom face numai unul. Nimeni nu a pus pina acum o miza atit de mare", a adaugat el. ( C.V. ) 