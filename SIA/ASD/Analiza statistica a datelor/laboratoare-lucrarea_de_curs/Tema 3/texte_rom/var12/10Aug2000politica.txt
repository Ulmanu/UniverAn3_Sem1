 Mugur Isarescu: "Sint independent politic, si asa voi ramine" Premierul Mugur Isarescu tine PNTCD in continuare sub tensiune. Mult-asteptatul anunt oficial privind intrarea in cursa prezidentiala nu a venit nici ieri. Mugur Isarescu s-a marginit la o sumara declaratie acordata Mediafax, in care anunta ca va accepta sa candideze la presedintie numai din pozitia de independent, in cazul in care va beneficia de sustinerea unui numar suficient de cetateni. El a mai precizat ca eventuala candidatura nu se va desfasura sub sigla vreunui partid. "Sint independent politic, si asa voi ramine", a declarat premierul. Taranistii stau cu sufletul la gura de 23 de zile De cind Emil Constantinescu a refuzat sa mai candideze pentru un nou mandat prezidential, taranistii, intrati intr-o deplina degringolada, vineaza de zor diverse personalitati care ar putea candida cu oarece succes pentru Cotroceni si care, in acelasi timp, ar putea sa le ridice si lor cota. Pe 17 iulie, presedintele Constantinescu a propus ca, in locul sau, candidatul PNTCD sa fie actualul premier, Mugur Isarescu. Numai ca primul-ministru nu se dovedeste a fi o prada prea usoara pentru taranisti. In primele zile de dupa anuntul lui Constantinescu, liderul PNTCD, Ion Diaconescu, anunta ca, in urma unei convorbiri telefonice cu premierul, acesta a fost de acord "in principiu" cu ideea de a candida la presedintie. Dar socoteala de acasa nu se potriveste cu cea din tirg. Chiar a doua zi, Mugur Isarescu a negat ca si-ar fi dat acceptul de a candida. El solicita atunci un timp de gindire pentru a reflecta la propunerea facuta. In fapt, Isarescu voia sa vada care este sprijinul politic pe care poate conta. El promitea raspunsul pentru perioada imediat urmatoare Congresului PNL, in speranta ca liberalii se vor intoarce in CDR. Numai ca decizia luata de liberali la congres a fost departe de a-l convinge pe primul- ministru. Drept urmare, Isarescu isi amina din nou raspunsul pentru august. Data la care era prevazuta semnarea protocolului PNTCD-UFD. Prentru a reflecta in liniste, Isarescu se retrage la mare, in concediu. Numai ca premierul nu-si gaseste linistea din cauza presiunilor exercitate de PNTCD si de Emil Constantinescu, care doreau sa-i smulga acceptul pentru candidatura. PNL adauga motive de reflectie in plus, liberalii fluturind tandemul Stolojan, presedinte - Isarescu - prim-ministru. Pentru PNTCD incepe o cursa contra-cronometru. PNL pune bazele unei aliante liberale largite si da o noua lovitura taranistilor: in ziua cind se semneaza protocolul CDR-2000, liberalii anunta ca PNL il desemneaza drept candidat pentru functia suprema in stat pe Theodor Stolojan. Presedintele PNL, Mircea Ionescu-Quintus, declara la acea data ca, in urma unei intilniri cu Mugur Isarescu, acesta a afirmat ca nu doreste sa intre in cursa electorala drept contracandidat al lui Stolojan. Pe de alta parte, taranistii sustineau ca un raspuns definitiv l-ar obtine de la premier miercuri (adica ieri). Ieri dimineata, lideri ai UFD declarau ca intilnirile cu premierul au luat sfirsit deoarece acesta a luat decizia finala in urma unei convorbiri pe care o avusese cu o seara inainte cu presedintele Constantinescu si cu Ion Diaconescu. Asadar, urma ca premierul sa dea o declaratie care ar fi cuprins acceptul sau de a candida la presedintie. Surse guvernamentale anuntau tot ieri dimineata ca declaratia va fi facuta publica in jurul orei 13.00. La ora cu pricina, tot PNTCD era cu ochii pe televizoare, in asteptarea raspunsului premierului. Doar ca la ora 13.00 nu s-a intimplat nimic. Aceleasi surse guvernamentale revin si anunta ca iesirea publica a premierului se va produce in jurul orei 15.00. Dupa raspunsul premierului liderii UFD anuntau ca urma sa aiba loc o sedinta extraordinara a CDR-2000. Dar, din nou dezamagire! La ora 15.00, premierul nu ofera nici un raspuns. Sedinta CDR-2000 incepe din nou, fara o decizie definitiva din partea premierului Isarescu. MIHAELA CONSTANTINESCU Patru taranisti de mina a doua bat la usa PNL "Speranta noastra de a asocia PNTCD la acest efort de constructie nu a fost inca implinita. Noi nu mai putem astepta. Iata de ce ne asociem acum cu PNL, sperind ca si PNTCD va oferi sprijin pentru realizarea unei sustineri politice cit mai largi a candidaturii lui Theodor Stolojan pentru functia de presedinte al Romaniei. Credem ca aceasta forta politica liberala trebuie sa-l sustina pe Mugur Isarescu pentru functia de premier dupa expirarea actualului mandat", se arata intr-o scrisoare remisa ieri presei. Semnatarii sint patru membri PNTCD: secretarul de stat in Ministerul Muncii si Protectiei Sociale, Norica Nicolai, presedintele Casei Nationale a Asigurarilor de Sanatate, Alexandru Ciocalteu, deputatul Sorin Dimitriu si comisarul national al Expo Hanovra 2000, Sorin Fodoreanu. In opinia semnatarilor scrisorii, in situatia politica actuala se impune "coagularea unei forte politice puternice, apta sa echilibreze scena politica romaneasca", singurul partid capabil sa faca acest lucru fiind PNL. "Facem apel ca toti cei care gindesc ca noi sa ne urmeze in acest moment important pentru tara", se spune in finalul acestei scrisori. Prim-vicepresedintele PNL, Valeriu Stoica, ne-a declarat ca toti cei patru semnatari urmeaza sa se inscrie in partidul pe care-l reprezinta in cursul acestei saptamini sau saptamina viitoare. Surse liberale sustineau ieri ca acest demers va mai fi urmat si de alti membri ai PNTCD. MADALINA SISU Prietenul de ieri, dusmanul de astazi Viorel Salagean: "PNL a facut numai prostii la guvernare" Theodor Stolojan este principalul vinovat de esecul negocierilor dintre PNL- ApR. Cel putin asa sustin liderii ApR. "Stolojan a determinat intreruperea brusca a unei constructii social-liberale (...). Nu a mai dat sansa continuarii unei negocieri care s-ar fi putut finaliza", a declarat ieri unul dintre liderii ApR, Viorel Salagean. De fapt, liderii ApR se comporta ca si cum Theodor Stolojan este o "cantitate neglijabila" in cursa prezidentiala si nu reprezinta un pericol pentru candidatul ApR la Presedintia Romaniei, Teodor Melescanu. "Sansele lui Melescanu au crescut pentru ca se va confrunta cu un tehnocrat si nu cu un om politic (...). Sansele lui Stolojan la presedintie sint minime", a afirmat Salagean. El nu crede ca Theodor Stolojan "va rezista psihic balacarelii politice din Romania". ApR catre PNL: "Lasam deschisa usa negocierilor sa se faca curent" ApR cere PNL sa-si asume raspunderea guvernarii. Aceasta este conditia pentru negocierile cu liberalii de dupa alegeri in vederea formarii viitorului guvern. Ironic, vicepresedintele ApR, Marian Enache, a declarat ieri ca in privinta negocierilor cu PNL "lasam usa deschisa sa se faca curent". Totusi, Enache a adaugat: "E moral ca PNL sa-si asume greselile comise in coalitia de guvernare. Daca ar avea aceasta tarie, cred ca ar fi un punct de plecare bun pentru ca, dupa alegeri, sa putem continua pentru o eventuala guvernare". Mai vehement, Viorel Salagean considera ca "PNL a facut numai prostii la guvernare" si ca trebuie sa-si asume toata aceasta perioada. Valeriu Stoica, acuzat de plagiat Proiectul privind finantarea partidelor politice lansat de catre liberalul Valeriu Stoica se regaseste si in programul electoral al ApR, sustine vicepresedintele acestui partid, Marian Enache. Program electoral care, de altfel, nu a fost facut public pina acum si care va fi prezentat in premiera abia miine, la Brasov, in cadrul sedintei conducerii centrale a ApR cu presedintii filialelor. Vicele ApR considera ca aceasta lege este "una necesara, care ar limita coruptia in politica", dar care trebuie votata de catre parlament inainte de alegeri "pentru ca efectele sale sa fie vizibile". Liderii ApR sint convinsi ca proiectul lui Stoica nu este cel mai bun si au declarat ca "vom formula amendamente pentru imbunatatirea sa". Aperistii sustin, de asemenea, ca aceasta lege nu va fi suficienta pentru eradicarea coruptiei, drept urmare, in opinia ApR, trebuie elaborat un pachet unitar de legi care sa duca la coagularea partidelor astfel incit sa nu mai ramina "decit trei sau patru". Astfel, ApR are de gind sa propuna ca dupa alegerile din toamna sa se ridice pragul semnaturilor pentru inscrierea unui partid la o suta de mii; introducerea votului uninominal si parlament unicameral. TEODORA GEORGESCU Ioan Muresan, prim-vicepresedintele PNTCD: "PNTCD si PNL nu sint suficient de puternice pentru a se lua la trinta, individual, cu PDSR" "Asumarea rolului de a face reforma intr-un an electoral a fost o optiune sinucigasa" - De ce credeti domnule Muresan ca toate oalele sparte ale actualei guvernari sint trecute pe nota de plata a PNTCD? Nu regretati acum ca timp de patru ani v-ati asumat cu obstinatie rolul de vioara intii a Coalitiei? - Nu, nu cred ca trebuie sa regretam acest lucru. Noi ne-am asumat conducerea acestei guvernari si consider ca majoritatea demersurilor noastre au fost corecte. Restructurarea sistemului comunist, aceasta presupunind trecerea de la sloganul "Jos comunismul!" la reconstructia societatii romanesti, trebuia facuta. In Romania lucrul acesta s-a facut abia dupa 1996, spre deosebire de celelalte tari din centrul si estul Europei, unde acest demers a avut loc imediat dupa 1989. Noi insa am facut citeva greseli, legat in primul rind de ritmul actiunilor noastre, de modul in care a fost gestionata aceasta coalitie. Orice s-ar spune, noi nu am avut majoritatea necesara pentru a ne pune in practica programul in totalitate. Acesta jonctiune cu Partidul Democrat, care vine dintr-o zona a partidelor neocomuniste, sau, mai corect, postcomuniste, a condus la anumite conflicte ideologice. Ei nu aveau ca prioritate proprietatea, ci acest proces de privatizare prin care se incerca cresterea unei clase de capitalisti in Romania, inaintea reparatiilor ce se cuveneau dupa 50 de ani de comunism. Aici a fost tot timpul competitia intre noi. Revenind la intrebarea initiala, pot sa va spun ca am constatat, inclusiv in campania pentru locale, ca asumindu-ne rolul de a duce aceasta reforma intr-un ritm alert, chiar intr-un an electoral, a fost o optiune sinucigasa, pentru ca in timp ce noi le spuneam ce vom face, oamenii ne spuneau cum traiesc. A contat, desigur si separarea celorlalti din arcul guvernamental, si as vrea sa subliniez lipsa de barbatie a liberalilor, demersul populist al pedistilor, care nu si-au asumat actul de guvernare in intregime, cu realizari si neimpliniri, asa cum am procedat noi. Noi am facut acest lucru pentru ca eram liderii acestei coalitii si eu cred ca pe termen lung va fi un cistig, chiar daca astazi deasupra partidului nostru este un cer intunecat, cu tunete si fulgere. - In conditiile in care a furnizat doi premieri care au esuat pe drumul reformei, care de altfel au si parasit partidul, nu credeti ca PNTCD ar fi trebuit sa faca dovada unei restructurari din temelii inainte de a emite din nou pretentii pentru guvernare? - Ar fi multe de discutat pe seama premierilor propusi de PNTCD. Aceasta coalitie avea nevoie de un premier care sa asigure un echilibru intre partidele componente. Cu Ciorbea nu s-a intimplat acest lucru, el nefiind un lider marcant al partidului si neavind autoritate in acest sens, iar cel de-al doilea dimpotriva, a inclinat balanta catre Partidul Democrat, astfel ca in vremea guvernului Radu Vasile adevaratul premier era Traian Basescu, si asta o stie toata lumea. Iata ca, la a treia incercare, un premier independent a reusit sa asigure acest echilibru in ce priveste actul de guvernare. Noi am gresit intr-adevar la inceput: primul-ministru trebuia desemnat dintre liderii cu autoritate ai partidului. Peste tot in lume, partidul care cistiga alegerile pune in fruntea guvernului un om politic de mare anvergura si cu mare autoritate. Pe vremea lui Ciorbea premierul nu avea comanda la el, comanda era in alta parte, iar pe vremea lui Radu Vasile s-a intimplat ce s-a intimplat. Vedeti, asadar, ca in timp ce un partid se afla la guvernare, si are toti oamenii implicati - pusi sa conduca institutii, bine sau rau, pentru ca nu toti au avut succes -, este foarte greu, ba chiar imposibil, sa faci o restructurare a partidului. Partidul se restructureaza de-abia dupa un astfel de demers de guvernare. La incheierea mandatului, dupa alegeri, se face un bilant, cu lucruri pozitive si lucruri negative, cu oameni care au reusit si oameni care nu au reusit, si de-abia atunci se iau masuri in sensul restructurarii daca bilantul o impune. "Vrem sa pastram traditia de lupta impotriva partidelor post-comuniste" - Din moment ce s-a demonstrat ca CDR a reprezentat o formula nefunctionala, de ce insistati ca si la aceste alegeri sa participati tot intr-o alianta? Se teme PNTCD sa dea de unul singur piept cu electoratul? - Nu, nici nu se pune problema de teama. In primul rind, noi vrem sa pastram traditia de lupta impotriva partidelor post-comuniste, inceputa in 1990. Toate aceste formule si aliante au incercat sa gasesca solutia alternativa la expansiunea fortelor post-comuniste. - Credeti ca o astfel de impartire mai este valabila in anul 2000? - Da, cred, pentru ca misiunea Conventiei Democrate nu s-a incheiat. Misiunea CDR se va incheia atunci cind toate procesele legate de dezvoltarea Romaniei si inscrierea ei pe o traiectorie de dezvoltare de tip capitalist vor fi ireversibile. Cu toate ca in 1996 am preluat o Romanie fara viitor - datorii foarte mari, deficit bugetar, nici un orizont pentru integrarea in structurile europene si asa mai departe - iar acum predam o Romanie cu viitor. Orice s-ar spune, avem un obiectiv - 1 ianuarie 2007, integrarea in structurile europene. O decizie clara, pe care eu o vad la nivelul celei de la 1 decembrie 1918. Acest lucru l-am facut noi. Misiunea Conventiei Democrate nu s-a terminat, atita timp cit privatizarile nu s-au incheiat, cit reparatiile cuvenite dupa 50 de ani de comunism nu sint facute. Si ce avem in fata? Un PDSR puternic care ameninta ca vine la guvernare, si spun ameninta pentru ca din declaratiile liderilor acestui partid rezulta ca sint departe de acest spirit pe care noi l-am instaurat. Au spus ca vor schimba sau renegocia acordurile cu FMI si Banca Mondiala, si chiar Strategia de integrare in Uniunea Europeana, depusa la Bruxelles in aceasta primavara. Prin urmare, este de datoria noastra sa mentinem aceasta coalitie si sa atragem toate fortele care inteleg ca nu se poate concura inca separat. Partidele noastre nu sint suficient de puternice - si ma refer aici si la PNL - pentru a se lua la trinta cu un partid cum este PDSR. Ce inseamna un partid de 7 la suta? Eu vad in aceste zile in tabara liberalilor o mare bucurie. Eu sint foarte suparat ca noi avem doar un procent de 7,5 la suta. Si ni se explica cum au crescut ei in acesti ani. Pai n-au crescut deloc! In 1990 au avut aproape 7 la suta, la o prezentare la vot de 80 la suta. Iar acum au tot 7 la suta, dar la o prezentare la vot de 50 la suta. Unde e cresterea? E un foarte mare pericol sa traim in iluzii si sa credem ca putem concura separat, sau chiar ca ne putem concura intre noi. Nu se poate vorbi in aceste conditii de o teama a PNTCD de a merge singuri in alegeri. Singuri in alegeri am mers doar in 1990, iar de atunci participam la aceste coalitii, le initiem, fie ca liberalii sint sau nu alaturi de noi. "De data aceasta nu vom mai propune oamenilor oameni, ci un program" - La alegerile din 1992 si 1996, candidatul CDR la presedintie a fost desemnat, democratic, dintre mai multe nume sonore ale partidelor componente. Anul acesta, dupa ce Emil Constantinescu s-a retras din cursa, PNTCD a avansat un singur nume, pe cel al premierului Isarescu. Pe fondul ezitarilor acestuia, unii lideri ai partidului dvs au incercat sa linisteasca opinia publica, spunind ca exista si alte nume in rezerva. Ne puteti avansa alte citeva nume de prezidentiabili ai PNTCD? - Nu pot sa va divulg numele, insa am sa va spun in schimb altceva. Consecventi politicii noastre, noi l-am sustinut pe Emil Constantinescu. Dupa ce s-a articulat Strategia de integrare in Uniunea Europeana, am spus ca ii vom sustine in campania electorala pe presedintele Constantinescu si pe premierul Isarescu. Unul pentru ca a deschis drumul Romaniei catre Europa, iar celalalt pentru ca a muncit foarte mult si pentru ca a articulat acest program care a fost foarte bine primit la Bruxelles. In momentul in care presedintele Constantinescu s-a retras din cursa, a mai ramas un singur om care sa poata fi garantul punerii in aplicare a acestui program. De aceasta data noi nu mai propunem oamenilor oameni, ci un program. De aici propunerea noastra pentru domnul Isarescu de a candida la presedintie, pentru ca acolo este locul de unde domnia sa poate garanta punerea in practica a acestui program. Noi credem ca domnul prim-ministru va accepta pina la urma propunerea noastra si va intra in cursa electorala. Totusi, trebuie sa stiti ca noi am pregatit din timp si alte variante. In acest scop am comandat niste studii sociologice, niste sondaje de opinie, pentru a vedea care dintre liderii nostri au o componenta pozitiva mai mare decit cea negativa in ce priveste increderea populatiei, pentru a putea intra in aceasta competitie. Daca in aceasta saptamina decizia premierului in legatura cu acceptarea candidaturii nu este ferma si clara, la inceputul saptaminii viitoare ne vom reuni in forurile noastre de conducere pentru a lua o decizie asupra omului din partid, repet, care sa intre in aceasta competitie. "In ciuda zvonurilor si a contestatiilor, nu a existat niciodata o criza a griului" - Exista informatii potrivit carora in campania electorala "caii de bataie" ai PDSR vor fi Ioan Muresan si Radu Sirbu. Daca domnul Sirbu este acuzat ca a vindut tara pe doi arginti, despre dumneavoastra se spune ca ati ingropat agricultura. Cu ce argumente veti contracara aceste acuzatii? - Electoratul stie ca aceasta acuzatie nu are nici o sustinere, atita timp cit ani de zile cit Ministerul Agriculturii a fost condus de altii, si mai cu seama de reprezentantii PDSR, agricultura romaneasca nu a avut nici pe departe rezultatele la care o indreptatea potentialul pe care il are. Pina in 1996, in agricultura nu s-a rezolvat problema proprietatii si nu s-au pus in practica politici de sustinere a gospodariei taranesti, respectiv a sectorului privat. Cind am preluat eu ministerul, nu exista nici un leu alocat de la buget pentru gospodariile particulare, toti banii fiind directionati catre sectorul de stat, ale carui datorii le platim acum cu totii. De aceea eu am pornit procesul de privatizare in acest sector, pentru ca dupa ce imi voi incheia mandatul agricultura sa se afle in intregime pe structuri private. Ce am reusit noi, mai ales din 1998 incoace, a fost ca toti banii alocati agriculturii, asa putini cum sint, sa fie directionati catre sectorul privat. Acum ne aflam in anul 2000, intr-o vara foarte secetoasa, in care toate prognozele spuneau ca nu vom avea o productie suficienta ca sa satisfacem consumul si cu toate aceastea am avut, iata, o productie de 4,4 milioane de tone de griu, ceea ce asigura necesarul Romaniei. Acest lucru a fost posibil pentru ca tot ce am pus in practica anul trecut a condus la marirea suprafetelor cultivate si la cresterea productiei la hectar. - Aceasta productie este insa vehement contestata... - Eu de doi ani de zile ma confrunt cu aceste contestatii, de doi ani de zile se spune ca exista o criza a griului si ca trebuie sa facem importuri. Pot sa va spun ca de cind sint ministru nu am dat in jos taxele vamale si am facut ca pretul sa ajunga la ceea ce inseamna acoperirea costurilor si cred ca pentru prima data taranul roman a putut sa-si vinda produsele la un pret care sa-i permita cel putin sa reinfiinteze aceeasi cultura. S-a dovedit, asadar, ca in ciuda acestor contestatii si zvonuri, nu a fost niciodata o criza a griului, nu a fost lipsa de piine. - In mod firesc, un ministru al agriculturii trebuie sa circule mult si, prin urmare, trebuie sa aiba la dispozitie masini performante, chiar de teren. Nu credeti totusi ca cinci masini de lux sint un "dumicat" cam greu de inghitit pentru electoratul din Romania zilelor noastre? - Contrar celor scrise in presa, eu nu am cinci masini. Mai mult, nici una dintre masinile ale caror fotografii au fost publicate intr-un ziar nu-mi apartine, probabil ca le-au reprodus dintr-un catalog. Eu am o singura masina, un BMW second-hand, pe care l-am cumparat in 1997, inainte de a deveni ministru al agriculturii. Trebuie sa intelegeti ca ne aflam intr-o competitie, in care adversarii recurg si la arme din astea sa le spunem mai putin ortodoxe. Probabil ca este vorba de o competitie interna, pentru ca cei pe care i-am intrebat cine a furnizat presei aceste informatii mi-au raspuns ca surse din partid, deci probabil ca este vorba de oameni apropiati mie care doresc sa acceada la o functie in partid si nu reusesc altfel. Este o minciuna sfruntata si de aceea am recurs la dreptul la replica si la dreptul de a chema in judecata publicatia respectiva. Interviu realizat de RADU PREDA Bref "CDR-200 plus zero" Liderul liberal, Mircea Ionescu-Quintus, a calificat ieri drept o "indrazneala" afirmatiile facute de presedintele UFD, Varujan Vosganian, potrivit carora premierul Mugur Isarescu ar fi fost supus unei presiuni psihologice din partea PNL. Potrivit lui Quintus, "conducerea CDR-200 plus zero" a fost cea care a exercitat presiuni asupra primului-ministru, "dar nu ca sa renunte la candidatura", ci ca sa accepte, deoarece aceasta alianta "a ramas, in ultimul moment, fara ceva care parea sigur". Presedintele PNL a adaugat ca, in toate discutiile, Mugur Isarescu "a lasat lucrurile astfel incit un om cu judecata intreaga sa inteleaga" intentiile sale. Quintus a povestit cum s-a plimbat 40 de minute cu premierul "pe aleile din Neptun", dar nu a facut altceva decit sa-i asculte "parerile" despre ce posibilitati exista. "Nu l-am deranjat in nici un fel", a mai spus liderul liberal. ( Madalina Sisu ) Stolojan are loc pastrat pe liste Theodor Stolojan ar putea candida pe listele parlamentare ale PNL, a declarat ieri presedintele partidului, Mircea Ionescu-Quintus. "Nu am discutat inca acest lucru", a spus Quintus, care a adaugat ca "e posibil" ca Stolojan sa ocupe o pozitie eligibila, "ca sa traga lista dupa el". Liderul liberal a mai afirmat ca, "dupa stiinta sa", fostul premier si-a semnat adeziunea la PNL. ( M.S. ) Magureanu a inghitit PUNR Virgil Magureanu si Valeriu Tabara si-au dat mina. Liderii PNR si PUNR au semnat ieri, la Palatul Parlamentului, protocolul de fuziune dintre cele doua partide. Noul partid se numeste Alianta Nationala. Statutul si programul politic, candidatul la presedintie, viitoarele aliante, precum si sigla si semnul electoral vor fi aprobate de catre Conventia Nationala comuna de fuziune, care va avea loc pina la sfirsitul lunii august. "Structurile de conducere colectiva la nivel central si teritorial se vor forma prin aditia organismelor de conducere ale celor doua partide, respectindu-se principiul paritar", se arata in textul protocolului. Referindu-se la idealurile noului partid, Virgil Magureanu a promis ca "Alianta Nationala va transforma Romania intr-o tara prospera si respectata in lume". La semnarea protocolului au participat reprezentanti ai ApR, ANCD si PNTCD. ( L.P. ) Melescanu isi infiereaza breasla Cu intirziere de o ora, vrind parca sa demonstreze ca la capitolul punctualitate seamnana leit cu PDSR, Teodor Melescanu si-a lansat ieri, la Pitesti, cartea "Pentru o altfel de politica". Presedintele ApR a tinut un speech de circa 30 de minute, in care a pus la zid intreaga clasa politica din ultimii zece ani, uitind sa precizeze ca si el este unul din exponentii de virf ai acestei clase. Melescanu a spus: "Singurul domeniu in care nu s-a produs absolut nimic dupa 1989 este cel al clasei politice". La lansare a participat, pret de 15 minute, si directorul general al Uzinei Dacia - Renault, Constantin Stroe, care a plecat chiar inainte ca Teodor Melescanu sa-si inceapa discursul. ( Gabriel Marica ) 