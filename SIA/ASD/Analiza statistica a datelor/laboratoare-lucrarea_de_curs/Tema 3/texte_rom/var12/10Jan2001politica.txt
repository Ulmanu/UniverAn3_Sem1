 Guvernul decide astazi cine o sa fie "nasul" lui Basescu Octav Cozmanca il sustine pe George Ioan Danescu pentru postul de prefect al Capitalei Executivul ii va numi oficial in functii, in sedinta de miine, pe toti candidatii la functia de prefect care au trecut examenul audierilor desfasurate timp de trei zile la Palatul Victoria. O parte dintre cei propusi de organizatiile judetene ale PDSR pentru a fi reprezentanti in teritoriu ai administratiei publice centrale au fost deja desemnati in urma audierilor de luni seara. Astfel, pentru functia de prefect al judetului Cluj a fost nominalizat Vasile Soporan, profesor in cadrul Universitatii Tehnice din Cluj-Napoca, iar pentru postul de prefect al judetului Gorj a fost desemnat avocatul Toni Grebla. Celelalte persoane care au trecut "testul" functiei de reprezentant in teritoriu al administratiei publice centrale sint: Constantin Pamada (Arges), fostul senator din legislatura trecuta Ion Vasile (Buzau), Tudor Constantin (Calarasi), Sanda Victor (Dolj), Marin Cristian (Giurgiu), Marian Balan (Ialomita), Marian Diaconescu (Olt), Marian Saniuta (Prahova), Teodor Nitulescu (Teleorman). In cadrul acelorasi audieri au fost nominalizati si candidatii pentru functia de subprefect din judetele respective, urmind ca si acestia sa fie numiti oficial in functii in cadrul sedintei de guvern de miine. Prefectura bate deputatia Biroul Executiv Central al PDSR a cerut fiecarei organizatii judetene sa inainteze conducerii centrale o lista cuprinzind trei nominalizari pentru functia de prefect si alte trei propuneri pentru postul de subprefect. Surse guvernamentale ne-au declarat insa ca, in ce priveste audierile desfasurate luni, au existat doua filiale PDSR, Calarasi si Ialomita, care au propus o singura persoana pentru a ocupa functia de prefect. Acest fapt nu a constituit insa un impediment, deoarece organizatiile judetene respective au votat in unanimitate pentru propunerile in cauza. Dintre prefectii deja nominalizati, doi sint si parlamentari: Marian Balan (deputat de Ialomita) si Marian Diaconescu (deputat de Olt). O data cu numirea oficiala in functie, pentru a putea ocupa functia de prefect, ei vor trebui sa renunte la mandatul de deputat. "Juriul" care decide nominalizarea candidatilor pentru functia de prefect este in fapt o echipa formata din primul-ministru Adrian Nastase, ministrul administratiei publice, Octav Cozmanca, ministrul pentru coordonarea Secretariatului General al Guvernului, Serban Mihailescu, ministrul lucrarilor publice, Miron Mitrea, vice-presedintele Camerei Deputatilor, Viorel Hrebenciuc si vicepresedintele Senatului, Ion Solcanu. Candidatii la functia de prefect au fost insotiti de o delegatie formata din parlamentarii judetului respectiv, presedintele consiliului judetean (in cazul in care acesta este un pedeserist), primarul municipiului resedinta de judet si conducerea organizatiei locale a PDSR. "Ce ati face sa stopati valul de coruptie?" Audierile de luni au inceput la ora 16.30 si s-au desfasurat in doua sali, situate la etajul unu al Palatului Victoria. Imediat ce o delegatie era audiata, "juriul" se muta in cealalta sala, unde astepta, pregatita, delegatia care urma la rind. Surse participante la audieri ne-au spus ca acestea s-au derulat aproape ca unul din acele interviuri clasice, folosite pentru incadrarea intr-un loc de munca. Aspirantilor la un "loc de munca" din fruntea prefecturilor li s-au adresat intrebari legate in special de activitatea profesionala, dar si de cunoasterea situatiei socio-economice a judetelor pe care le reprezentau. Nu au fost ridicate chestiuni punctuale, de tipul "Ce-ati face daca in judetul dumneavoastra va confruntati cu...?", povestesc sursele citate, in schimb au fost intrebari de genul "Ce-ati face ca sa stopati valul de coruptie?" Aceleasi surse sustin ca, la nominalizarea candidatilor au contat, aproape la fel de mult ca interviul, informatiile pe care membrii "juriului" le-au obtinut despre acestia din teritoriu, din presa etc. La sfirsitul "interviului", premierul Adrian Nastase a fost cel care i-a anuntat pe "fericitii cistigatori". Audierile candidatilor pentru functia de prefect din celelalte 30 de judete ale tarii s-au desfasurat ieri, cu incepere de la ora 9.00, urmind ca nominalizarea pentru postul de prefect al Capitalei sa fie facuta miercuri. Pina la ora inchiderii editiei noastre, audierile continuau, insa sursele citate afirmau ca, pentru judetul Bistrita-Nasaud nu fusese facuta nominalizarea pentru functia de prefect, ci doar pentru cea de subprefect. Doi "in carti", unul "de forma" Pentru functia de prefect al Bucurestiului sint "in carti" generalul in rezerva George Ioan Danescu (fost ministru de interne in perioada guvernului Vacaroiu) si Doru Giugulea (avocat, consilier PDSR in Consiliul General al Capitalei). Surse PDSR ne-au declarat ca ministrul administratiei publice, Octav Cozmanca, doreste ca Danescu sa fie cel instalat in functia de prefect al Capitalei, in timp ce alesii locali ai PDSR Bucuresti il sustin pe Doru Giugulea. Fostul ministru de interne Danescu nu a fost, in ultimii ani, o prezenta marcanta a PDSR, fiind vazut la sediul central al partidului cu prilejul ocaziilor festive. El este cunoscut mai ales ca un apropiat al presedintelui Ion Iliescu. Aceleasi surse spun ca ar mai exista o a treia propunere, "de forma", in persoana lui Constantin Nita, consilier local la sectorul 6. Ramine de vazut, in cadrul audierilor de astazi, daca va avea cistig de cauza cel pe care il sustine Cozmanca sau cel sustinut de alesii locali din Bucuresti ai PDSR. MADALINA SISU Ialomita va avea un prefect tinar Dupa indelungi negocieri, PDSR Ialomita a reusit sa impuna conducerii centrale a partidului tandemul care va conduce prefectura. Prefect al judetului va fi Marian Balan, in virsta de 33 de ani. El este si prim-vicepresedintele partidului si a ocupat functia de vicepresedinte al Consiliului Judetean. Noul prefect este un prosper om de afaceri, patron al unui post de radio din Slobozia si unul dintre actionarii semnificativi ai Comcereal Calarasi, societate pe care a condus-o pina la alegerile locale. Postul de subprefect va fi ocupat de profesorul Alecsandru Stiuca, fost inspector general al Inspectoratului Scolar Ialomita pina in 1996. Locul lui Balan in Camera Deputatilor va fi luat de primarul orasului Tandarei, profesorul Silvian Ciuperca.(M.E.) "Detectivul Colombo", subprefect de Prahova Noul prefect de Prahova va fi, de joi, actualul viceprimar al Ploiestiului, Marian Saniuta, iar subprefect, Alexandru Banica care este seful Serviciului Marketing la SC Ubemar SA Ploiesti. Ambii sint membri marcanti ai organizatiei Prahova a PDSR. Economistul Alexandru Banica, viitorul subprefect, este un personaj de legenda la Ploiesti. Asemanarea dintre el si Peter Falk, alias detectivul Colombo, care i-a dat ceva bataie de cap in anii tineretii, pare ca ii este acum favorabila. Vestea ca va fi noul subprefect al Prahovei a stirnit ceva panica printre lucratorii prefecturii prahovene. Acestia se tem ca nu cumva "Colombo" de Prahova sa isi ia treaba in serios si sa porneasca niscaiva anchete interne. (V.S.) Noul prefect al Argesului este un inginer agronom Biroul Executiv National al PDSR l-a validat, alaltaieri seara, pe Constantin Tamaga in functia de prefect al judetului Arges. Constantin Tamaga, care este inginer agronom de peste 25 de ani si fost director general al Directiei Agricole Arges, va fi numit oficial, joi seara, de premierul Adrian Nastase prin Hotarire de guvern. Noul prefect al Argesului are 52 de ani, este casatorit si are doi copii, dintre care unul este profesor si celalalt judecator. Intr-o declaratie pentru "Evenimentul zilei", noul prefect de Arges a spus ca prioritatile sale sint exact prioritatile programului de guvernare ale PDSR. Pentru numirea pe scaunul de prefect, Constantin Tamaga a renuntat la mandatul de deputat, pe care-l cistigase din pozitia a sasea pe lista PDSR Arges. (G.M.) Danescu - "file de poveste" Fost militian inainte de 1989, George Ioan Danescu a devenit, in 1992, ministru de interne. Pe vremea cind era militian, pe seama "tov. Danescu" circulau adevarate legende. Se zice ca, desi lucra la Militia economica, era, de fapt, specialist in "podgoria Valea Calugareasca" si in fotbal marca "Petrolul", "Flacara Moreni" si "Farul". Dupa '89, Danescu a avut o evolutie la fel de spectaculoasa. Mai intii, in 1990, a promis ca va aduce pentru inabusirea manifestatiei din Piata Universitatii "atitia petrolisti cit este nevoie". Gestul lui a fost apreciat de generalii Diamandescu si Moldoveanu iar Danescu a reusit sa ajunga repede pe locul al doilea si, ulterior, pe primul loc la interne. In perioada in care era ministru, a fost implicat in "razboiul generalilor", declansat in urma "raportului Capatina", in care mai multi ofiteri superiori de politie erau acuzati de legaturi cu lumea interlopa. In 1994, dupa ce a fost inlocuit cu Doru Ioan Taracila, generalul Danescu a devenit prim loctiitor al ministrului si s-a implicat in tot felul de anchete "la virf". El este cel care i-a raportat lui Vacaroiu ca nu exista trafic de benzina si nici incalcare a embargoului pe Dunare. Tot el este cel care a musamalizat ancheta in cazul "Mogosesti" (decesul generalilor Sandu si Bunoaica aflati intr-un elicopter care s-a prabusit). Dupa ce si-a dat demisia din minister, in 1997, generalul Danescu s-a retras intr-o functia strategica de consilier al Bancii "G.C.P" (fosta Bankcoop). CHRISTIAN LEVANT Vlad Rosca si Mihai Gheorghiu au demisionat din PNTCD Conducerea taranista anunta zilele trecute ca, in ciuda faptului ca PNTCD nu mai este un partid parlamentar, nu s-au inregistrat demisii ale membrilor partidului. Din contra, afirmau liderii taranisti: "Sint foarte multi care vor sa se inscrie la noi in partid, sint foarte multe personalitati. Dar nu este acum momentul sa primim noi oameni, ci dupa congres, ca sa nu se spuna ca vrem sa profitam de anumite personalitati ca sa faca imagine PNTCD". Chiar in ziua in care se faceau aceste afirmatii, rindurile partidului se subtiau. Mihai Gheorghiu - fost membru supleant in BNC al PNTCD si secretar al Comisie de aparare si al Comisiei de control al SIE in legislatura trecuta, isi depunea demisia la filiala Sectorului 1 Bucuresti a partidului. Mihai Gheorghiu ne-a declarat ieri: "Cred ca dupa infringerea CDR trebuia pornit la un proces serios pentru reconstructia dreptei. Dupa ce am analizat, mi-am dat seama ca acest proces de reconstructie nu poate fi asigurat de catre PNTCD". Mihai Gheorghiu a hotarit sa-si indrepte atentia catre UFD, formatiune cu a carei lideri a inceput deja discutiile in vederea inscrierii in acest partid. Gheorghiu a mai afirmat ca spre sfirsitul acestei saptamini, discutiile se vor finaliza si va face publica inscrierea sa in cadrul UFD. O alta demisie din PNTCD a survenit ieri. Semnatarul acesteia este fostul ministru al functiei publice, vicepresedinte si membru al BNC al PNTCD, Vlad Rosca. Surprinzator este faptul ca Rosca si-a depus demisia dupa ce isi depusese candidatura pentru un loc in Delegatia Permanenta a PNTCD si in BNC, care vor fi alese la congresul din 19 - 21 ianuarie. In demisia lui Vlad Rosca nu este prezentat nici un motiv al gestului sau politic. Totusi, Rosca le-a declarat apropiatilor sai ca va ramine "un om de centru-dreapta", fara a dezvalui daca se va indrepta catre un alt partid politic. MIHAELA CONSTANTINESCU Fiul fostului disident anticomunist dezvaluie: Costin Georgescu, cercetat in dosarul "Ursu" Generalul (r) SRI Eugen Grigorescu, fost sef al Directiei "documente secrete", va fi trimis in judecata in dosarul "Ursu" pentru sustragerea si distrugerea jurnalului disidentului Gheorghe Ursu, ucis in 1985 in arestul militiei, ne-a declarat ieri Andrei Ursu, fiul victimei. Tot el mai spune ca, pe linga gen. Grigorescu, intr-un dosar separat vor fi cercetati si fostii sefi ai Securitatii si ai SRI, Iulian Vlad, Virgil Magureanu si Costin Georgescu, pentru ca au permis detinerea ilegala a unor inscrisuri in arhivele SRI, confiscate abuziv. Un alt cap de acuzare pentru ultimii doi ar putea fi obstructionarea infaptuirii actului de justitie deoarece SRI, ca institutie, prin sefii sai, a instiintat Procuratura Militara si pe urmasii victimei (care au facut cereri in repetate rinduri la SRI) ca in arhive nu au existat manuscrisele disidentului Ursu. In 1990 insa, dosarul informativ "Ursu", la care erau anexate toate manuscrisele disidentului ucis, au fost predate la Procuratura Militara pentru instrumentarea cauzei. Atunci la manuscrise a avut acces si Grupul de Dialog Social, care a xerocopiat o parte din documente si le-a publicat in revista "22". In acelasi an, SRI a cerut inapoi manuscrisele pe motiv ca va aparea o lege prin care institutiei ii va fi interzis sa restituie tuturor disidentilor manuscrisele confiscate fara dispozitia scrisa de confiscare data de un procuror. Cel care a primit in custodie acele documente a fost gen. Grigorescu. Din acel moment, nimeni din afara SRI nu a mai avut acces la ele, nici macar procurorii care s-au ocupat de ancheta in dosarul "Ursu". In prezent, manuscrisele disidentului Ursu nu mai exista. In mod normal, dupa 1990, cind sefii SRI au constatat existenta in arhive a unor documente luate abuziv (fara un proces-verbal de sechestrare) de la proprietarii de drept, acele acte - care nu aduceau atingere sigurantei nationale - trebuiau restituite imediat. Cu atit mai mult, cu cit in cazul "Ursu" chiar procurorul care a facut ancheta in 1985 a pus solutia de neincepere a urmaririi penale considerind ca jurnalul arestatului nu reprezinta infractiune impotriva statul comunist. Gheorghe Ursu a fost arestat si ucis, prin tortura, in celula in anul 1985. El a fost turnat la Securitate de niste colegi de serviciu, care i-au descoperit in birou un jurnal in care facea comentarii negative la adresa regimului comunist. ONDINE GHERGUT Verdictul CSAT: Justitia nu a solutionat dosarele legate de furtul petrolului Consiliul Suprem de Aparare a Tarii recunoaste ca justitia este vinovata pentru nesolutionarea dosarelor legate de furtul petrolului. "S-a constatat ca, in cazul infractiunilor specifice domeniului petrolului, desi pagubele sint foarte mari, numarul dosarelor solutionate de justitie este nesemnificativ", se arata in Raportul CSAT pe 2000 trimis, in urma cu doua saptamini, conducerii Camerei Deputatilor. Conform raportului, in urma constatarilor facute in urma furturilor de petrol, CSAT a recomandat marirea sanctiunilor penale pentru cei care savirsesc o astfel de infractiune si a cerut Parchetului General sa declanseze anchete pentru stabilirea raspunderii penale si contraventionale la SC Conpet SA si SN Petrotrans SA. Atacul asupra BCR - "o amenintare pentru siguranta nationala" Raportul pe 2000 al CSAT confirma faptul ca "actiunile infractionale circumscrise coruptiei si crimei organizate au inregistrat o amploare deosebita, reprezentind veritabili factori de risc la adresa ordinii sociale si chiar a securitatii nationale". De asemenea, CSAT recunoaste ca "actiunea de combatere a acestui fenomen a fost deficitara". In acest context, "CSAT a cerut Ministerului Public sa actioneze mai eficient pentru cresterea operativitatii in solutionarea dosarelor de urmarire penala". In raport se precizeaza ca toate domeniile, mai ales cel economic si social, au fost afectate de coruptie. Laudind Banca Nationala, care a "actionat ferm si hotarit" pentru salvarea BCR, CSAT nu uita sa sublinieze faptul ca BCR a reprezentat o amenintare pentru siguranta nationala: "Atacul concentrat asupra BCR, care la un moment dat a reprezentat o amenintare pentru siguranta nationala, a esuat". Nu in ultimul rind, raportul pe 2000 atrage atentia asupra "disfunctiilor grave pe linia activitatii vamale", cerind o reforma reala a institutiei vamilor". Raportul pe 2000, elaborat de CSAT-ul condus de Emil Constantinescu, contine si o sinteza a activitatii din perioada 1996-2000. Sinteza care cuprinde o trecere in revista a deciziilor CSAT, fara a fi prezentate detalii. TEODORA GEORGESCU Bref SRI o ia inaintea CNSAS Nici unul dintre membrii actualului cabinet nu este cunoscut ca avind activitati si manifestari care sa fi incalcat Legea sigurantei nationale a Romaniei, a anuntat, ieri, Ministerul Informatiilor Publice (MIP), in urma verificarilor efectuate de prim-adjunctul SRI, general corp de armata Vasile Lupu. Premierul Adrian Nastase a solicitat conducerii Serviciului Roman de Informatii, pe data de 4 ianuarie a.c., sa verifice daca vreunul dintre ministrii actualei puteri a incalcat vreodata legea secretului de stat. Verificarile efectuate nu au relevat nici aspecte care sa nu permita accesul demnitarilor in cauza la date si informatii cu caracter de secret de stat, a mai informat MIP. In ceea ce priveste colaborarea cu fosta Securitate, CNSAS continua verificarea dosarelor membrilor guvernului. (O.P.) Autoritatile romane cer scuze pentru incidentul de la Vama Bors Autoritatile romane au dispus demararea unei anchete pentru identificarea circumstantelor si a persoanelor implicate in agresarea preotului catolic Imre Kozma, seful Serviciului Maltez de Intrajutorare din Ungaria, survenita duminica, la punctul de frontiera Bors, anunta Ministerul roman al Afacerilor Externe. Ambasadorul Romaniei la Budapesta, Petru Cordos, a exprimat luni regretul in legatura cu acest caz, in cadrul unei audieri la MAE ungar, urmind a informa partea ungara asupra evolutiei anchetei politiei romane, precizeaza MAE roman. Parintele Kozma a declarat ca, duminica, astepta sa treaca granita, in momentul in care o persoana de nationalitate romana l-a tras din masina, i-a aplicat mai multe lovituri, apoi a plecat fara ca vreunul dintre oficialii romani sa intervina. Kozma Imre sustine ca, anterior, la Oradea, i-a fost furata servieta, in care tinea pasaportul diplomatic, toate actele personale si o importanta suma de bani.(M.F.) Masina sau viata Conducerea Camerei Deputatilor a decis ca nu toti parlamentarii pot primi, deocamdata, masini. Vicepresedintele Camerei Deputatilor, Corneliu Ciontu, a precizat ca o buna parte din masinile pe care le are la dispozitie acest for legislativ sint uzate. Daca s-ar imparti si acestea, crede Ciontu, s-ar pune in pericol viata parlamentarilor. Conducerea Camerei Deputatilor nu a luat inca in discutie achizitionarea unor masini noi, dar, dupa ce va fi discutat bugetul acestui for legislativ pe anul in curs, este posibil sa se ia in calcul si aceasta problema. Conducerea Camerei Deputatilor a impartit, pina una-alta, autoturismele bune. Astfel, cei 13 membri ai Biroului Permanent au primit cite un Mercedes C 180, iar liderii grupurilor parlamentare cite o Dacie 1310. Algoritmul a functionat si aici, grupurile parlamentare primind, pentru folosinta in comun a deputatilor din grup, o serie de masini: PDSR a primit sapte Dacii 1310, PRM patru Dacii, PD doua Dacii, UDMR doua, PNL doua si grupul minoritatilor nationale una. (L.P.) Fostul director al SPP a fost pensionat In ultimul numar al Monitorului Oficial au fost publicate decretele de numire a celor doi sefi ai Serviciului de Protectie si Paza (SPP), colonelul Gabriel Naghi (director) si Iulian Crainiceanu (prim-adjunct al directorului). In cele doua decrete prezidentiale de numire se arata si soarta fostilor sefi, generalii Nicolae Stoina si Marin Vuta. Fostul director, generalul Nicolae Stoina, a fost trecut in rezerva, iar fostul prim-adjunct, generalul Marin Vuta, a fost pus la dispozitia MApN. Procedura de predare-primire a functiilor de la virful SPP a avut loc ieri. (C.O.) Deputatii nu se vor mai putea ciorovai in plen Deputatii nu vor mai putea aduce modificari la legi in plenul Camerei, ci doar in comisiile permanente. Amendamentele trebuie depuse cu cel putin cinci zile inainte de elaborarea raportului de catre comisie. Acest lucru a fost decis ieri de catre Comisia de regulament, dupa cum ne-a declarat deputatul UDMR Ervin Szeckely. O alta modificare importanta facuta regulamentului Camerei este infiintarea "Comitetului ordinii de zi", format din liderii grupurilor parlamentare, si care va aproba planul de lucru al deputatilor, fara ca acesta sa mai fie aprobat de catre plen. De asemenea, s-a hotarit ca la votul pe articole al unei legi sa nu mai fie necesara prezenta majoritatii deputatilor, acest lucru fiind valabil doar pentru votul final. In cazul in care unei legi nu i-au fost aduse amendamente, legea respectiva nu se mai voteaza pe articole, ci direct pe ansamblu.(T.G.) Conducerea Camerei Deputatilor isi simte "inteligenta jignita" Conducerea Camerei Deputatilor "isi simte inteligenta jignita", dupa cum s-a exprimat chestorul Sever Mesca (PRM), deoarece regizorul Costa Gavras solicita reducerea pretului de filmare pe zi in cladirea parlamentului de la 9.000 de dolari (cit a cerut Camera Deputatilor) la 1.000 de dolari. Media Pro Pictures, care reprezinta interesele lui Costa Gavras in Romania, a trimis o scrisoare conducerii Camerei cerind scaderea pretului deoarece nu sint noua ore de filmare, ci doar o ora, restul de opt ore fiind necesare montarii materialelor. Costa Gavras vrea sa foloseasca interiorul Palatului Parlamentului in filmul sau "Martor ocular" deoarece acesta seamana cu cel al Vaticanului, unde se petrece actiunea filmului. Conducerea Camerei a decis renegocierea contractului cu Media Pro Pictures, contract care trebuie incheiat cit mai repede deoarece pe 16 ianuarie ar fi trebuit sa inceapa filmarile.(T.G.) Campeanu si liberalismul Presedintele PNL-C, Radu Campeanu, a adresat o scrisoare deschisa PNL , prin care cere reconstituirea "unui mare partid national-liberal, puternic, cu identitate bine conturata si cu personalitati reprezentative". Campeanu sustine ca daca reunificarea pe care a propus-o inca de acum doi ani conducerii PNL "prezidat de dl. Ionescu Quintus" ar fi avut loc, "atunci impreuna puteam obtine in jur de 15 la suta din voturile electorilor si deveneam o formatiune politica credibila, care-si putea spune cuvintul in politica tarii". Astfel, Campeanu concluzioneaza: "Totul este posibil daca lasam de-o parte ideile preconcepute si ingimfarea care anuleaza perspectivele viitorului. Cu buna intentie si sinceritate, putem discuta impreuna modalitatile unei adevarate unificari liberale". (M.C.) Geoana are musafiri de peste Prut Ministrul externelor din Republica Moldova, Nicolae Cernomaz, se afla de ieri, pentru doua zile, la Bucuresti, la invitatia omologului sau roman, Mircea Geoana. Geoana si Cernomaz vor discuta despre relatiile politice si cooperarea economica, precum si despre sprijinul pe care il va acorda Romania Republicii Moldova, din postura de detinatoare a presedintiei OSCE. Ministrul externelor din Moldova va mai avea intilniri cu presedintele Ion Iliescu si cu premierul Adrian Nastase. (M.F.) 