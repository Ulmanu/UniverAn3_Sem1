 Clasarea cazului Hildan produce indignare Lupescu: "Degeaba mai avem medicina!" Societatea romaneasca a mai bifat, joi dupa-amiaza, o pagina din "glorioasa" sa existenta postrevolutionara. Doctorul Ioan Dragan, directorul Institutului National de Medicina Sportiva, a anuntat ca, dupa aproape cinci luni de investigatii minutioase in cazul mortii fotbalistului dinamovist Catalin Hildan, stiinta se da batuta. "Nu stim de ce a murit Catalin. Leziunile descoperite la ficat, rinichi si muschiul cardiac nu explica decesul subit al fotbalistului", a sunat verdictul specialistilor. Verdict anuntat dupa luni de bijbiieli, poticneli, banuieli lansate cu tam-tam si apoi infirmate rind pe rind, fara ca somitatile care s-au ocupat de caz sa se teama, fie si macar o clipa, de ridicol. La fel ca si in cazul Vrabioru, fotbalistul "mort de batrinete" la 24 de ani, in august '99, nimeni n-a reusit sa descopere nimic. Apare din nou aceeasi neputinta de a releva nu numai afectiuni, dar si posibile neglijente, incompetente si deficiente ale sistemului. Ca de fiecare data in astfel de cazuri suspecte, toata lumea s-a grabit sa se spele pe miini. Un lucru observat si de Cristi, fratele celui disparut, a carui concluzie amara este mai sugestiva decit toate aparitiile televizate ale unor eminenti savanti precum Vladimir Belis sau Ioan Dragan: "S-a intimplat asa cum anticipam: mortul e de vina!". Cristi Hildan: "Dar ce, Catalin era extraterestru?" Cristi Hildan, fratele lui Catalin, a aflat ieri din ziare ca doctorul Dragan a anuntat incetarea investigatiilor medicale in acest caz. Prima reactie a lui Cristi a fost una de nedumerire, iar apoi, de revolta fata de felul in care sint tratate rudele celui disparut: "Nu sint lamurit in mai multe privinte. Mai intii, cum dracu' este posibil sa dai declaratii presei fara sa anunti mai intii familia? Pe noi ne-a tratat ca si cum n-am exista. De fapt, domnul Dragan nu se afla la primul gest de acest fel. La autopsie noi eram disperati, stateam pe culoar cu sufletul la gura, si cind au iesit din sala de autopsie au trecut pe linga noi fara sa ne bage in seama, au fugit direct la camerele de filmat. Pe domnul Dragan am tot incercat sa-l gasesc, dar de fiecare data era fie prea ocupat, fie plecat, asa ca nu era disponibil. Pentru noi, nu, dar pentru altii, da!". Fratele fostului fotbalist dinamovist a ridicat si alte probleme: "Cum vorbeste domnul Dragan in numele IML? Din cite stiu, dinsul a lucrat la INMS si acum e la pensie". Cristi Hildan a fost lipsit de orice informatie oficiala din partea celor doua institutii medicale care au investigat cazul, dar acest lucru nu l-a impiedicat sa ridice niste probleme evidente: "Refuz sa cred ca un doctor de valoarea si competenta domnului Belis n-a putut sa descopere, in aproape cinci luni, de ce anume a murit Catalin. Atunci, la cald, au spus ca este vorba de anevrism. Apoi, ca ar fi fost dopat. A cazut si asta. Pe urma, s-a insistat o gramada de vreme ideea ca a avut hepatita C. Aproape ma impacasem cu gindul ca, saracul, a murit cu zile din cauza acestei boli. Acum se anunta ca, de fapt, nu se stie de ce a murit, chestie pe care o puteau spune si atunci, pe 6 octombrie, fara sa mai astepte atit. Chiar n-au descoperit nimic, nimic? Dar ce, Catalin era extraterestru, de nu i-au putut depista cauza mortii?". Fratele celui decedat va mai face luni, cu ajutorul lui Cristi Borcea, vicepresedintele dinamovistilor, o ultima incercare de a-l gasi fie pe doctorul Belis, de la IML, fie pe doctorul Dragan, pentru a afla direct de la sursa cum a fost posibil acest verdict. "Sint linistit intr-o singura privinta: am vorbit la politie si am fost asigurat ca ei nu au clasat cazul, iar ancheta isi continua cursul. Cei care se ocupa de investigatii mi-au spus sa stau linistit, ca ma vor anunta atunci cind se va ajunge la o elucidare a cazului". Badea: "Nici un doctor nu l-a prevenit" Nicolae Badea, presedintele Consiliului de Administratie de la FC Dinamo, nu crede ca mortul ar fi de vina. "Catalin n-are nici o culpa. A fost un model din toate punctele de vedere. S-a prezentat la toate examenele medicale. Nici unul dintre doctorii care l-au consultat nu i-a spus: «Ai o problema. Stai departe de gazon». In cazul in care Catalin ar fi trecut peste aceasta recomandare, atunci ar fi fost vina lui. Cu siguranta ca doctorul de la Dinamo, domnul Lucaciu, a fost foarte receptiv. A facut chiar mai multe controale medicale decit era obligat sa faca". Apelind la o comparatie, Badea a sugerat ca Hildan si-a gasit sfirsitul dintr-o imprudenta sau nepricepere medicala: "Eu sint acum la volan. Mi se intimpla ceva, in interiorul corpului, in timp ce conduc masina. Sint eu vinovat daca acest incident are loc dupa ce saptamina trecuta am fost la un control medical amanuntit, iar doctorul nu mi-a zis: «Domnule, atentie, nu mai ai voie sa conduci masina, ca ai emotii»?". "Nu mi se pare normal", opineaza "Neamtul" Ionut Lupescu s-a aratat si el surprins de concluziile privind cauzele mortii fostului sau coleg din linia mediana a "ciinilor rosii". "Nu mi se pare normal. Nu neaparat pentru a arata cu degetul anumite persoane, socotite vinovate, cit pentru ca noi, fotbalistii, sa prevenim pe viitor repetarea unor astfel de incidente. Sa nu uitam ca, in decurs de numai un an si jumatate, au murit doi jucatori: Vrabioru si Hildan. E un lucru grav, mi se pare ca degeaba avem medicina", a opinat "Neamtul". "Noi nu avem o metafizica a credintei" Antrenorul Cornel Dinu a declarat ieri, referindu-se la tragicul eveniment caruia i-a cazut victima elevul sau preferat: "Catalin nu are nici o vina, saracu'. Era o problema care putea fi preintimpinata, dupa parerea mea. In ceea ce priveste verdictul, am mari rezerve. Este specific traditiei romanesti, care zice ca fiecare poate sa faca tot ce vrea pe Pamint pentru ca are Viata de Apoi, ceea ce nu se stie, pentru ca nu s-a intors nimeni de dincolo. Noi nu avem o metafizica a credintei, ci, mai degraba, un cult. Ne ducem la biserica, de cele mai multe ori, la botez, la casatorie, de Pasti, si la moarte, cind plecam fara sa mai stim. Nu vreau sa spun mai mult pentru ca trebuie sa respectam linistea mortului, daca se poate spune asa ceva. Se poate orice in tara asta". DANIEL CONTESCU MATEI UDREA Bref Ziua Nasului Rosu Sotii Victoria si David Beckham au fost invitati joi intr-o emisiune la BBC. Gazda a fost comicul britanic Ali G, care le-a rugat pe cele doua staruri sa poarte nasuri rosii din plastic. Ali G a realizat un interviu cu David si Victoria pentru a populariza Ziua Nasului Rosu. Interviul realizat de celebrul actor va fi difuzat pe 16 martie 2001, impreuna cu alte stiri comice. Scopul acestei actiuni este unul caritabil, de Ziua Nasului Nasului Rosu facindu-se, an de an, o colecta publica de fonduri. ( M.B. ) Ceahlaul - remiza cu Moldova Ceahlaul a terminat la egalitate, scor 1-1, partida amicala de fotbal disputata ieri, la Piatra-Neamt, in compania Republicii Moldova. Golul nemtenilor a fost marcat de mijlocasul stinga "Doru" Botez. Ovidiu Marc a irosit un penalty. Antrenorul Florin Marin nu i-a putut utiliza pe Mihai Ionescu si Ionut Covrig, indisponibili. Costel Ilie, racit, si Vali Avadanei, accidentat, sint ceilalti doi jucatori nefolositi de "Flocea". ( D.C. ) Craiova, batuta mar Universitatea Craiova a fost invinsa de echipa Polonia Varsovia, scor 0-3 (0-2), intr-un meci amical de fotbal, disputat in Italia. Adversarii oltenilor au practicat un joc foarte dur, in urma carora Gabi Popescu si Domocos au suferit leziuni pentru care a fost necesara transportarea lor la un spital din apropiere. Ilie Balaci, antrenorul Universitatii, s-a declarat satisfacut de fotbalul prestat de elevii sai, considerind ca in afara de goluri, primite pe greseli personale, nu are ce sa le reproseze. Prima reusita a polonezilor s-a datorat gafei lui Bogdan, care a primit golul dupa un sut de la 40 de metri! Universitatea a inceput partida in urmatoarea componenta: Bogdan - Stoican, Baldovin, Alistar, I. Dragomir - Gabi Popescu, Danciu, Soava - Domocos, Barcauan, M. Mitu. Au mai jucat Plesan, D. Rednic, I. Savu si Grigorie. "Stiinta" va sustine miine un nou test, cu Litex Loveci. ( M.B., M.M. ) Ionut Moldovan - spulberat Romania a ratat startul intilnirii cu Germania, din primul tur al Cupei Davis, dupa ce Ionut Moldovan a pierdut lamentabil, ieri, meciul de debut - 2-6, 0-6, 2-6 in fata lui Tommy Haas. Depasit de valoarea adversarului si de miza partidei, inlocuitorul lui Adrian Voinea n-a izbutit sa ridice nici o clipa probleme adversarului. Prestatia lui Moldovan a readus in actualitate varianta ca duminica, in ultima zi a intrecerii, acesta sa fie inlocuit de Razvan Sabau. In al doilea meci al zilei de ieri, care s-a terminat dupa inchiderea acestei editii, Andrei Pavel a jucat cu Nicolas Kiefer. ( R.D. ) Florentin Petre a fost la un pas de moarte! Florentin Petre, unul dintre putinii prieteni de nadejde ai lui Hildan, a incredintat ieri cotidianului "Evenimentul zilei" o declaratie socanta. Mijlocasul dinamovist a marturisit ca, dupa meciul pierdut in Ghencea, cu scorul de 4-1, a fost aproape de a deceda, acuzind aceleasi simptome ca ale "Unicului Capitan": "Nu se poate sa arunci vina pe un om care a murit pe teren. Nu stiu cine e de vina, insa, in nici un caz, Catalin nu poate fi acuzat de ceva anume. Putea sa mi se intimple si mie ceea ce i s-a intimplat lui Cata. Poate nu stie nimeni, dar dupa meciul cu Steaua era sa mor! Sase zile n-am mincat nimic si-mi era asa de rau, incit ziceam ca-s pe alta lume. Cred ca mi s-a reactivat, brusc, hepatita. O noapte m-am tavalit pe jos si am vomitat numai verde. Mi-am revenit. Pur si simplu, am avut noroc ca am scapat". ( D.C. ) "Dulaul" poate antrena iarasi in Divizia A Hizo - Stefan 1-0 Antrenorul Viorel Hizo a repurtat ieri o victorie partiala in procesul intentat echipei de fotbal Ceahlaul Piatra-Neamt. "Avocata mi-a comunicat ca am invins. Nu mi s-a dat insa un verdict favorabil tuturor solicitarilor. S-a anulat decizia de desfacere a contractului de munca, solicitata de Ceahlaul. De acum incolo pot sa antrenez si in Divizia A, nu numai in B sau C, cum imi sugereaza mereu cineva de la Piatra-Neamt (n.r. - presedintele Gheorghe Stefan). Celelalte probleme au ramas insa in coada de peste. Nu mi s-a spus ce se intimpla cu banii pe care ii am de primit de la Ceahlaul", ne-a declarat Hizo, zis "Dulaul". Contactat telefonic, Gheorghe Stefan a spus ca va face recurs la aceasta decizie. "Avocatul meu mi-a spus ca s-a admis partial. Habar n-am ce inseamna asta. Voi face apel la aceasta decizie. La recurs, voi merge chiar eu la tribunalul din Timisoara (n.r. - orasul unde s-a desfasurat procesul)". ( D.C. ) Un avion de vinatoare s-a prabusit linga terenul fotbalistilor de la Treviso Sedinta de pregatire de joi dupa-amiaza a formatiei italiene de fotbal Treviso a fost intrerupta de caderea unui avion de vinatoare, care apartinea armatei, in imediata apropiere a terenului de antrenament. Jucatorii si antrenorii echipei din Serie B au privit ingroziti cum aparatul respectiv, un "Amx" model italian, s-a izbit de sol la o distanta de aproximativ 500 de metri de terenul pe care se pregateau. Pilotul a decedat in tragicul accident, dupa ce, se pare, a refuzat sa se catapulteze tocmai pentru a evita ca avionul sa se prabuseasca exact pe terenul de antrenament. "Am trait o spaima teribila. Doar citeva sute de metri ne-au despartit de locul impactului. In momentul in care am vazut avionul in picaj ma gindeam ca, gata, s-a terminat cu noi", a declarat antrenorul celor de la Treviso, Mauro Sandreani. SILVIU TANASE Comisia Centrala a Arbitrilor ramine intre etaje Comisia Centrala a Arbitrilor din cadrul FRF si-a inaugurat ieri noul sediu, aflat intre etajele 2 si 3 ale Hotelului Sport din incinta complexului "Lia Manoliu". In acest spatiu, impartit in sase camere cu pereti tip rigips, Ion Craciunescu si noua sa echipa isi vor desfasura activitatea de "indrumare" a arbitrilor. Chiar daca mai sint multe de pus la punct - achizitionarea a trei computere performante pentru o baza de date, aducerea unor birouri noi si dotarea unor dependinte cu aparatura adecvata -, Ion Craciunescu s-a aratat increzator in viitorul CCA. Discutiile au alunecat spre "razboiul" cu Dumitru Dragomir si eventuala cooptare in staff a lui Adrian Porumboiu. "Cu domnul Porumboiu vorbesc in fiecare zi. Nu ma intrebati ce am discutat, insa va asigur ca mi-l doresc alaturi", a spus fostul arbitru FIFA. "N-am avut niciodata un dialog cu Dragomir. A fost de fapt un monolog al dinsului. Depindem de banii de la Liga, dar trebuie sa se inteleaga ca arbitrii nu stau cu mina intinsa. Noi sintem parte integranta din acest spectacol, iar fotbal fara arbitri nu se poate". In privinta suspendarii arbitrului Florin Chivulete in mediatizatul caz al "folcloristelor", Craciunescu a punctat decisiv: "Nu sintem comisie de judecata a arbitrului. Am citit dosarul si este vinovat suta la suta. Nu am dubii". De asemenea, a fost dat publicitatii noul regulament de organizare a activitatii de arbitraj. Contactat telefonic, Adrian Porumboiu ne-a declarat: "Sint prieten cu Ion Craciunescu, insa nu pot sa-mi incalc principiile. Am refuzat oferta". DANIEL NAZARE MATEI UDREA "Gigantul din Carpati" se dezlantuie Gheorghe Muresan, baschetbalistul roman al echipei franceze Elan Bearnais Pau-Orthez, a fost declarat cel mai bun jucator al partidei cistigate, in deplasare, joi seara, la Oostende, in fata formatiei belgiene Telindus, scor 89-61. Meciul a contat pentru etapa a 13-a din Suproleague, competitia intercluburi a elitei din baschetul european. "Big Ghitza" a reusit 17 puncte si 8 recuperari in 23 de minute de joc. Antrenorul gazdelor, Lucien Van Kersschaever, a remarcat ca "echipa franceza a aratat o alta fata, in comparatie cu primul joc pe care l-am disputat impotriva ei, la Pau. Muresan, Gadou si McCullough au facut marea diferenta din teren. Oaspetii au evoluat aproape de perfectiune". EBPO ocupa in prezent locul 4 in Grupa B, cu 20 de puncte. Viitoarea partida a echipei lui Muresan se va disputa la 15 februarie, pe teren propriu, impotriva turcilor de la Efes Pilsen. MARGARIT BANUTA Marcel Raducanu vrea sa scrie o carte in colaborare cu Cornel Dinu "Nici lui Goethe nu i-ar fi trecut prin cap!", raspunde Mister Marcel Raducanu, fostul star al echipei de fotbal Steaua, si-a vizitat ieri mama, internata la Spitalul Clinic Judetean din Tirgu Mures. Marcel s-a declarat impresionat de grija pe care medicii spitalului i-o poarta mamei sale si tine sa le multumeasca tuturor, in frunte cu prof. dr. Mircea Fagasanu. Dupa meciul cu Anglia, din 1981, Marcel a fugit in Germania, unde a jucat la Borussia Dortmund pina in 1988. Apoi, vreme de trei sezoane, a evoluat in Elvetia. In 1991, s-a intors in Germania, unde si-a deschis o scoala de fotbal pentru copiii cu virste intre 6 si 15 ani, la Dortmund. Pe plan profesional, singurul regret al lui Marcel este ca fostii lui colegi din Romania au cam uitat de el. Marcel se astepta ca selectionerul Ladislau Bölöni sa-i propuna postul de antrenor secund la echipa nationala. Fostul international are baieti din doua casnicii, cu o romanca si cu o italianca, dar nici unul dintre ei nu vrea sa se faca fotbalist. Raducanu va reveni in tara in luna martie, cind intentioneaza sa scrie o carte, in colaborare cu Cornel Dinu, antrenorul formatiei Dinamo. "Ce treaba am eu cu Raducanu? Despre ce as putea eu sa scriu cu el? Doamne, abia ma abtin sa nu spun ceva rau. Nici lui Goethe nu i-ar fi trecut prin cap ca eu si cu Raducanu sa scriem o carte! Se vede ca sinteti in cautare de senzational", s-a marginit sa declare Procuroru'. CORA MUNTEAN DANIEL CONTESCU West Ham a renuntat la Dorinel Oficialii clubului englez West Ham United au declarat ca au renuntat la varianta achizitionarii mijlocasului roman Dorinel Munteanu, de la echipa germana VfL Wolfsburg. Aceste negocieri au fost demarate ca urmare a nemultumirii exprimate de "tricolor", pe site-ul personal de Internet, in care spunea ca s-a saturat sa frece banca de rezerve la o formatie din Bundesliga. De altfel, Munteanu nu a fost folosit decit 15 minute in ultimele doua partide. Klaus Fuchs, directorul clubului german, a afirmat ca "Dorinel este unul din oamenii nostri de baza si nu-l putem lasa sa plece". Aflat sub contract pina in 2002, Munteanu i-a cerut antrenorului Wolfgang Wolf asigurari cu privire la viitorul sau, iar acesta a replicat: "Mai intii, el trebuie sa lupte pentru un loc in echipa de baza cu Dietmar Kubhaier". La auzul faptului ca Harry Redknapp, managerul "ciocanarilor" londonezi, ar fi gata sa scoata imediat suma de 1,2 milioane de dolari necesara pentru transferul lui Dorinel, responsabilii clubului german au precizat ca nu vor sa-l cedeze. ( M.B. ) SC Miercurea Ciuc - Steaua, primul meci din finala la hochei pe gheata Politia din Harghita, in alerta Tensiunea primului meci din cadrul finalei Ligii Nationale de Hochei, care se va disputa astazi, de la ora 17.00, la Miercurea Ciuc, este accentuata de refuzul clubului harghitean de a oferi mai mult de 100 de bilete suporterilor Stelei, care solicitasera 300. Purtatorul de cuvint al clubului ciucan, Kopacz Gyula, a motivat aceasta decizie prin faptul ca patinoarul "Vakar Lajos" nu permite ca ospetilor sa li se rezerve, conform Legii sportului, un sector separat. Singurul loc in care s-ar putea asigura protectia fanilor stelisti e zona situata sub tabela electronica, unde nu pot lua loc decit 100 de suporteri. Vizibilitatea din acea zona este insa ingreunata de plasa de protectie. "Oameni capabili sa bata tot patinoarul" Liderul galeriei steliste, Jean Pavel, nu va renunta la ideea de a asigura echipei militare o sustinere puternica. "Am auzit ca nu vor sa ne dea decit 100 de bilete, dar noi tot 300 de persoane vom deplasa. Si, sa fie clar, nu ma duc cu copii, ci cu oameni adevarati, capabili sa bata tot patinoarul. Miine (n.r. - azi), la ora 5.30, plecam spre Miercurea Ciuc. Sa vedem daca ne vor tine pe-afara!", a declarat Pavel. Conform spuselor acestuia, deplasarea spre orasul harghitean se va face cu doua autocare, doua microbuze, si citeva autoturisme. Jean Pavel a adaugat ca va verifica daca pretul platit de suporterii stelisti, 40.000 de lei pentru un bilet, este cel real. "Am auzit ca acolo biletele costa doar 25.000 de lei. Daca e adevarat, inseamna ca au incalcat regulamentul, iar noi vom sesiza FRHG". Seful Inspectoratului Judetean de Politie Harghita, colonelul Ioan Negrusa, a specificat ca la acest meci vor fi utilizate efective marite de forte de ordine, suporterii stelisti urmind sa fie permanent escortati de jandarmi. ANGELA BIRSAN HORIA HASNAS Trei brazilieni de la FC Porto, protagonisti in filme porno Clubul portughez FC Porto a reziliat contractul fundasului stinga brazilian Rubens Junior, dupa ce acesta a fost implicat intr-o serie de scandaluri sexuale. Rubens, fotbalist in virsta de 26 de ani, nu se multumea doar sa mearga la prostituate, organizind, chiar in casa pusa la dispozitie de club, orgii sexuale la care participau cel putin zece fete. In mai multe rinduri, fundasul sud-american a inregistrat pe banda video sedintele nocturne de "pregatire", multe dintre casetele respective ajungind in magazinele care comercializeaza materiale pornografice. Printre "actori" s-au numarat si citiva coechipieri, cei mai cunoscuti fiind alti doi brazilieni, mijlocasii Souza si Esquerdinha. Aventurile celor trei jucatori au ajuns la urechile conducerii FC Porto, masurile luate fiind extrem de dure. Pe linga desfacerea contractului, Rubens Junior a fost obligat sa returneze toti banii primiti pentru sezonul in curs de derulare, iar Esquerdinha si Souza au primit o amenda de cite 10.000 de dolari si au fost pusi pe lista de transferuri. SILVIU TANASE [27][pl.dll?rid=expresro] 