 RAPID BUCURESTI - MIKA ASTARAK 3 - 0 (2-0) Au marcat : IENCSI (min.37), MALDARASANU (min.39), N. CONSTANTIN (min.90) Stadion : "Giulesti" Spectatori : 7.000 RAPID : R. Lucescu 6 - N. Stanciu 6,5, Constantinovici 5,5, Iencsi 6,5 - D. Chirita 6, Maldarasanu 6, Bundea 4 (min.52 N. Constantin 6), Schumacher 6,5, Iftodi 6 (min.89 Isaila), Frasineanu 5,5 - Sergiu Radu 5 (min.65 Sasu 5). Antrenor: Anghel Iordanescu MIKA : Abrahamyan 5 - Dallakyan 4, Petikian 4,5, Avanesian 5, Karamian 4,5 - Kocharian 4,5, Markosyan 4, Mkrtchyan 4 (min.57 Khashmanian 5), Minasian 5 - Nikolyan 4 (min.54 Avetisian 5,5), Karamian 5. Antrenor: Eduard Markarov Cartonase galbene : N. Constantin, Iencsi/Mkrtchyan, Kocharian Arbitru : Zoltan Szarka (Ungaria) Giulestenii-aproape calificati in primul tur al Cupei UEFA Rapid s-a jucat cu MIKA Drumul european al rapidistilor a inceput pe autostrada armeana, netezita de stingaciile anonimilor de la MIKA Astarak. Desi normal ar fi fost ca Rapidul sa treaca suierind pe linga formatia ex-sovietica, elevii lui Anghel Iordanescu n-au izbutit decit un joc anost, incilcit. Victoria lejera, care a rezolvat deja calificarea, a fost obtinuta mult mai greu decit o arata scorul final. Rapidistii s-au calcat pe picioare la mijlocul terenului, unde, intr-o linie de sase, fiecare dorea sa devina coordonatorul de joc. Astfel, clarviziunea a lipsit cu desavirsire, putine fiind momentele in care gazdele au reusit sa patrunda spre poarta adversa. Primul sut pe poarta al feroviarilor a "rabufnit" abia dupa mai bine de o jumatate de ora, avindu-l ca autor pe Frasineanu. Rapidistii s-au dovedit a fi excelenti in jocul aerian, mai ales ca adversarii nu depaseau inaltimea unui elev de gimnaziu. Cele trei goluri au fost marcate cu capul, primele doua in urma unor faze fixe. Generalul, suparat Anghel Iordanescu si-a manifestat nemultumirea fata de evolutia elevilor sai, certindu-i in dese rinduri. Cel mai mustruluit a fost "neamtul" Zeno Bundea. La conferinta de presa de dupa meci, generalul a declarat ca isi asuma intreaga responsabilitate pentru "jocul slab". "Am cistigat destul de greu. Am gresit in fazele de constructie si de pregatire a atacurilor. Nu reusim sa fim mai prompti in fata portii", au fost citeva dintre remarcile lui Puiu, care a promis insa ca aceste lucruri vor fi remediate in cel mai scurt timp. La capitolul lucruri bune, Iordanescu a remarcat dorinta elevilor sai de a obtine un rezultat pozitiv si faptul ca acestia nu si-au tratat adversarul cu superficialitate. Copos plinge dupa Lupu Un alt nemultumit de jocul etalat de giulesteni in fata armenilor a fost sponsorul George Copos. Ingindurat, magnatul a urmarit partida alaturi de Dinu Gheorghe, cel pe care, in urma cu o luna, l-a destituit din functia de presedinte al clubului. Initial, "Vama" nu a dorit sa se mai afiseze in Giulesti, dar staruinta lui Copos l-a dat gata. Cei doi au venit si au plecat impreuna la stadion, semn ca relatiile dintre cei doi au inceput sa se incalzeasca, mai ales ca "pacea" a fost ceruta cu insistenta si de noii sefi ai galeriei. In timpul meciului, la o faza in care neputinta jucatorilor pe care-i plateste era maxima, George Copos a invocat numele lui Danut Lupu: "Doamne, de ce i-am dat drumul la Dinamo?". Armenii - o echipa de comici Aflata la prima deplasare in afara granitelor tarii, echipa concernului petrolier MIKA a produs multa ilaritate la Bucuresti. Necunoscind alta limba in afara de rusa, armenii au inteles mai toate lucrurile anapoda. Astfel, antrenorii au fost cu greu convinsi sa nu trimita la incalzire toate rezervele, desi li s-a explicat clar ca numai trei jucatori au voie sa se pregateasca pentru a fi introdusi pe teren. Ca sa faca totusi ca ei, tehnicienii Markarov si Tononian si-au trimis jucatorii la incalzire, pe toata durata partidei, in grupuri de cite trei. La sedinta tehnica, oaspetii s-au speriat cind li s-a spus ca, dupa joc, doi jucatori vor fi nevoiti sa efectueze testul antidoping. "Ce ne facem, ca toti au baut cafea?", remarca la care vicepresedintele rapidist Constantin Anghelache a izbucnit intr-un hohot de ris. Armenii au avut cu ei si un fel de translator, un armean care traise la Bucuresti aproape opt ani si care mai intelegea citeva cuvinte din limba romana. Potrivit talmaciului, oaspetii sint inca increzatori in calificare, pentru ca "mingiua e rotund". "Leii visinii" i-au tabacit pe "ciinii rosii" Cu aproape o ora inainte de debutul meciului din Giulesti, la sediul Ligii Suporterilor Rapidisti se faceau ultimele pregatiri. "Blondul" si "Corsicanul" imparteau steaguri si tobe. La un moment dat, pe usa a intrat un suporter care i-a anuntat ca in Grivita este un grup de fani dinamovisti care "strica atmosfera". Imediat, sediul ligii a fost parasit si 20 de giulesteni au plecat in mare viteza spre Grivita. "Ciinii rosii" au fost prinsi si batuti pina la unul, asta "ca sa nu uite care este respectul pentru cea mai mare galerie din tara". Reveniti pe stadion, "leii visinii" au declansat un recital de zile mari cu artificii, probabil cel mai frumos eveniment petrecut joi-seara in Giulesti. Loti Bölöni, pe urmele lui Iordanescu Noul selectioner al reprezentativei de fotbal a Romaniei, Ladislau Bölöni, a venit in Giulesti insotit de "secundul" Dan Apolzan. El a vizionat partida de la "oficiala", notindu-si intr-un carnet mai toate fazele interesante ale jocului, asa cum proceda fostul antrenor al "tricolorilor", Anghel Iordanescu. "E leit Puiu", aprecia unul dintre oficialii feroviari, care a marturisit ca, "din punct de vedere financiar, era mai bine sa vina Loti la Rapid, iar Puiu la nationala". La debutul sau pe banca "tricolorilor", partida cu Polonia, din 16 august, Bölöni va fi incurajat din tribuna de sotia lui, care va veni special la Bucuresti. Emeric Ienei a venit pe stadion la putin timp dupa ce meciul incepuse si a stat separat de Bölöni. La iesirea din tribuna, blajinul tehnician a fost interpelat de Misu Filip, un vechi prieten al oficialilor rapidisti: "Sa traiasca Imi Ienei, cel mai mare adept al gindirii marxist-leniniste!". LAURENTIU CIORNEI BOGDAN GHEORGHE UNIVERSITATEA CRAIOVA - POBEDA PRILEP 1-1 (1-0) Au marcat : PAPURA (min. 31) / ZDRAIESKI (min. 90) Stadion : "Ion Oblemenco" Spectatori : 8.000 U. CRAIOVA : Bogdan 5,5 - Stoican 5,5 (min. 58 Dobre 5), Naicu 5, Fl. Batrinu 5, Alistar 5 (min. 46 Baldovin 5), I. Dragomir 5 - M. Sava 5, Papura 6, M. Mitu 5 - A. Calin 4 (min. 51 Barcauan 5), Cl. Niculescu 4. Antrenor: Florin Marin POBEDA : Tenev 5 - Dinic 5 (min. 77 Kumbev), Nacev 5, Nikolaevski 6 - Manev 5, Ristoiski 5, Karanfilonski 5, Naumoski 5 (min. 57 Todorovski 5), Da Silva 5,5 - Zdraieski 5,5, Stojcevski 5 (min. 86 Meglenski). Antrenor: Nikola Ilievski Cartonase galbene : Stoican / Manev, Karanfilonski Arbitru : Nicolai Vollquartz (Danemarca) Universitatea s-a facut de ris in meciul cu Pobeda Prilep Ne dadura ceasurile inapoi! S-a mai derulat un episod al jalnicelor reprezentantii date de echipele noastre de club in fata unor formatii anonime din tari pentru care fotbalul este doar un mijloc de recreere. La zece zile de la eliminarea campioanei Dinamo inca din turul doi preliminar al Ligii Campionilor, Universitatea Craiova a terminat la egalitate, 1-1, cu Pobeda Prilep, o echipa macedoneana in care citiva jucatori aveau alura de fermieri si mai putin de fotbalisti. Cu un joc haotic si cu un atac in care Claudiu Niculescu si Augustin Calin au facut figuratie, "Stiinta" a fost huiduita de 8.000 de spectatori. Lipsa de imaginatie la constructie, pasele gresite si nesincronizarea in faza de atac au fost principalele carente ale jocului prestat de echipa din Banie. Totusi, singura realizare a venit in urma unei combinatii excelente intre Sava si Stoican, ultimul centrind perfect pentru Papura, care a inscris cu un sut plasat. Repriza a doua a inceput tot in nota de dominare a oltenilor, insa ocaziile cu adevarat periculoase au lipsit cu desavirsire. Publicul craiovean si-a incurajat frenetic echipa favorita, momentul de cotitura survenind cu un sfert de ora inaintea finalului, cind, exasperati de jocul slab prestat de Universitatea, spectatorii au trecut la huiduieli si fluieraturi. Golul marcat de Zdraieski, in minutele de prelungire, a pus capac la toate. Craiovenii au parasit gazonul in strigatele spectatorilor: "Rusine, rusine sa va fie !", "Demisia", "Lu' Rocar m... lu' Rocar". De cealalta parte, macedonenii de la Pobeda Prilep se bucurau ca niste copii mici atunci cind Mos Craciun le-a adus un cadou pe care il asteptau de un an intreg. Imbratisari, tumbe, pupaturi, bezele aratate suporterilor. Apoi s-au indreptat catre vestiar unde au cintat intruna pina la plecarea autocarului. "Ne dadura ceasurile inapoi, fir-ar-ai dracului de desculti, cu ceasurile lor furate de la nemti, cu tot", a inginat cu naduf un batrinel trist, care asista la bucuria macedonenilor. Florin Marin a lesinat si nu se mai intoarce La conferinta de presa nu a participat antrenorul principal al craiovenilor. Acesta a lesinat din cauza nervilor, a tensiunii si a caldurii excesive de la ora meciului. Medicul echipei a intervenit imediat si i-a acordat primul ajutor lui Florin Marin. In cursul zilei de ieri, "Flocea", cum este poreclit antrenorul Universitatii, s-a deplasat la Bucuresti si a facut niste analize, declarind ca nu crede ca se va mai intoarce la Universitatea. Alexandru Popovici, secundul lui Florin Marin, mai bine nu venea in fata jurnalistilor pentru ca a debitat niste "idei" pe care nimeni nu le-a inteles. "Avem prima sansa pentru ca macedonenii vor trebui sa atace la meciul retur. Vor trebui sa construiasca si astfel ii vom prinde pe contraatac", a spus Popovici, insa n-am inteles de ce se vor arunca in atac cei de la Pobeda Prilep pentru ca un 0-0 le-ar fi suficient. Nici celalalt secund, Mustaca, n-a reusit sa se comporte civilizat. La iesirea de pe stadion i-a injurat pe suporterii care cereau demisia lui "Flocea" si le-a facut semne obscene. Fotbalistii olteni au fost blocati la iesirea din stadion Dupa ce autocarul jucatorilor macedoneni si al suporterilor acestora a parasit arena "Ion Oblemenco" in aplauzele tuturor celor prezenti, suporterii olteni s-au intins pe asfalt. Ei voiau sa stea de vorba cu fotbalistii Universitatii si au gasit o metoda ingenioasa pentru a-i impiedica sa paraseasca stadionul. "Demisia!", "Flocea, huiduhu, ia-ti valiza si te du'", au fost sloganurile preferate. Papura si Batrinu au coborit din autocar si au vorbit cu sustinatorii "alb-albastrii", motiv pentru care acestia s-au dat la o parte si astfel echipa a putut ajunge in cantonamentul de la Lunca Jiului. In timpul in care jucatorii stateau la taclale cu suporterii, Gigi Netoiu, George Ilinca si Florin Marin paraseau arena prin spate, cu o Dacie rablagita a unui muncitor din cadrul clubului. Suporterii au cerut demisia antrenorului la poarta cantonamentului La aproape doua ore de la fluierul final al partidei, 50 de sustinatori ai "alb-albastrilor" se aflau la poarta cantonamentului Universitatii, Lunca Jiului, si cereau demisia lui "Flocea". Calin, Barcauan si Batrinu au fost singurii care au stat de vorba cu infocatii sustinatori ai oltenilor. "Noi am facut-o, noi o reparam", spunea Batrinu, iar unul dintre "ultrasi" l-a intrebat daca mai are rost sa mearga la Bistrita ca oricum meciul e aranjat. "Fac pariu cu voi pe doua navete cu bere ca se va juca pe bune", a afirmat jucatorul craiovean. "Iar noi iti dam patru daca e asa", l-a contrat un alt suporter. "Am venit sa-mi iau lucrurile pentru ca de miine nu mai vin la echipa atit timp cit antrenor va mai fi Florin Marin", a afirmat Augustin Calin, extrem de suparat de schimbarea facuta de antrenor cind l-a inlocuit cu Barcauan. Un roman la Pobeda Prilep!? Nikola Ilievski, tehnicianul echipei macedonene, a antrenat acum doi ani echipa slovena de prima liga NK Publikum Celje. La aceasta formatie a evoluat si portarul Cristian Buturuga, transferat atunci de la echipa de tineret-rezerve a Stelei, antrenata de Stefan Iovan. Ilievski si-l doreste pe roman in lot, insa perioada de transferari este inchisa pina la inceputul lunii decembrie. DANIEL NAZARE Michael Schumacher poate fi detronat in Ungaria Cu sabia deasupra capului Cursa de la Hungaroring este una de importanta capitala pentru scuderia Ferrari, care inca mai detine primul loc in clasamentele pilotilor si constructorilor gratie evolutiei de exceptie a lui Barrichello de acum doua saptamini din Germania. Esecurile inregistrate in ultimele etape nu par sa-l afecteze pe vicecampionul mondial, care s-a antrenat foarte mult in ultimele zile pe circuitul de la Fiorano si spera ca miine bolidul sau sa nu ii faca probleme, tinind cont ca circuitul maghiar pune la grea incercare masinile. "Prioritatea numarul unu in Ungaria este sa trec cu bine de primul tur, pentru ca daca nu ma loveste nimeni sint sigur ca voi intra in puncte", a declarat optimist Schumacher. Starea sa de spirit pare sa fie una mai mult de suprafata, in conditiile in care Schumi crede ca a ajuns in postura de tinta pentru toti adversarii. Cu doar citeva zile inainte de acest Grand Prix, canadianul Jacques Villeneuve l-a atacat din nou deosebit de violent intr-un interviu acordat revistei germane "Auto, Motor und Sport". "Agresivitatea de care se plinge a aparut deoarece el nu vrea sa asculte opiniile celorlalti piloti. Parerile noastre ii intra pe o ureche si ii ies pe cealalta. Si-a facut impresia gresita ca noi ii vrem raul si acum se ascunde in spatele ei", a precizat fostul campion mondial. In aceste conditii, singurul sprijin al lui Schumacher ar putea veni din partea coechipierului sau, Rubens Barrichello, cu toate ca brazilianul a fost sfatuit de Luca di Montezemolo, presedintele de la Ferrari, sa se gindeasca mai mult la victorie, nu doar sa se limiteze la rolul de "secund". Celebra sintagma "singur impotriva tuturor" i se potriveste acum cel mai bine germanului, care se vede obligat sa urce pe podium ca sa ramina in cursa pentru titlul mondial. S-au linistit spiritele la McLaren Chiar daca nici unul dintre cei doi driveri de la McLaren nu a prins 10 puncte la Hockenheim, situatia in cadrul echipei s-a calmat, ambii competitori preferind sa se concentreze asupra confruntarii cu scuderia "calutului cabrat". Frictiunile dintre Hakkinen si Coulthard au disparut ca prin farmec, desi amindoi au acelasi numar de puncte (54 p, cu doua in spatele lui Schumacher) si se afla in lupta directa pentru coroana de lauri. La conferinta de presa dinaintea antrenamentelor oficiale, Hakkinen a recunoscut ca ii place foarte mult sa concureze in Ungaria, mai ales dupa ce in 1992 a terminat pe pozitia a patra, plecind din ultima linie. O pozitie contrara cu spiritul sau rebel o are Coulthard, scotianul declarind ca se va bate pentru titlu pina in momentul in care nu va mai avea nici o sansa sa-l cistige, dupa care il va ajuta pe Hakkinen. "Il voi spijini pe Mika numai atunci cind voi realiza ca nu mai pot cistiga titlul mondial. Daca insa am sa fiu invingator in urmatoarele patru curse, astept din partea lui Hakkinen acelasi gest", a concluzionat Coulthard. TEODOR HOSSU-LONGIN Marian Albu a fost extubat si a inceput sa bea La cinci zile dupa accidentul petrecut la Dumbravita, judetul Brasov, starea de sanatate a lui Marian Albu, trezorierul Federatiei Romane de Fotbal, a inceput sa se amelioreze. Internat in coma la Spitalul de Urgenta, finantistul a fost operat la stomac, de unde i-au fost scosi doi litri de singe. De ieri, pacientul de la Reanimare a fost extubat si a inceput sa bea lichide cu ajutorul asistentelor medicale. Politistii din Brasov, care ancheteaza cazul in urma caruia socrul oficialului federal a decedat, asteptau ieri rezultatele alcoolemiei conducatorului auto. Acestea insa nu au sosit la Brasov din cauza faptului ca "specialistul nostru este plecat in concediu, iar analizele au fost trimise la Covasna". In aceste conditii, politistii de sub Timpa nu vor intra in posesia rezultatelor de la analize decit peste citeva zile. ( V.B. ) Selectionerul a anuntat lotul pentru partida cu Polonia: "Hagi si Gica Popescu sint pilierii fotbalului romanesc", sustine Bölöni Selectionerul Ladislau Bölöni a anuntat ieri cei 22 de jucatori convocati pentru partida de verificare cu Polonia, meci care va avea loc miercuri, 16 august, de la ora 19.00, pe stadionul "Cotroceni". Bölöni va merge pe mina celor care au mai cochetat cu echipa nationala, singurele noi aparitii fiind stelistul Radoi si dinamovistul Tames, ei inlocuindu-i, cel putin pe hirtie, pe Hagi si Gica Popescu, marile absente ale acestui joc de verificare. La convocarea care va avea loc duminica, la ora 12.00, la baza din Parcul cu Platani, isi vor face aparitia Dan Petrescu, Filipescu, Iencsi, I. Miu, Nastase, M. Radoi, Maldarasanu, Gilca, Lincar, D. Munteanu, L. Rosu, Tames, Mutu, Ad. Ilie, I. Ganea si V. Moldovan. Tot duminica, dar dupa ora 13.00, vor veni si Contra, Lobont, Chivu, Stelea si C. Munteanu. Liviu Ciobotariu va sosi la lot luni, intrucit duminica seara Standard Liege va juca in campionatul Belgiei contra celor de la Harelbeke. Cumnatii sint deschisi dialogului "Decizia celor doi (n.r. - Hagi si Popescu) a complicat situatia de la lot. Am intirziat la conferinta pentru ca am incercat sa vorbesc cu ei la telefon. N-am reusit, am vorbit doar cu impresarul lor, Giovanni Becali, care mi-a spus ca cei doi sint deschisi la dialog si tin neaparat sa ne intilnim pentru o discutie clarificatoare", a declarat selectionerul, precizind: "Insist in aceasta problema, pentru ca Hagi si Gica Popescu sint pilierii fotbalului romanesc. Sint convins ca, daca vor accepta ideile mele, ei vor continua sa dea un randament ridicat la echipa nationala. Plus ca, sincer, sint de parere ca schimbul de generatii ar fi mult mai usor de realizat cu cei doi la echipa". HORIA HASNAS Dinamo-Rapid, cu cutitele pe masa Dinu: "Demnii reprezentanti ai UTC-ului au sperante desarte" Confruntarea Dinamo-Rapid a inceput deja la conferinta organizata de "ciinii-rosii" la "Club Polo". "Demnii reprezentanti ai UTC-ului si abjectii securisti au sperante desarte", si-a expus punctul de vedere Cornel Dinu, antrenorul din Sos. Stefan cel Mare. "Dinamo se afla intr-un proces de recistigare a omogenitatii de grup", a continuat "Mister", dupa ce a domolit "epitetele" la adresa conducatorilor giulesteni. "Ros-albii" au o singura problema, Marius Niculae, care se afla intr-un proces de recuperare. Sansele sale de a imbraca tricoul de titular sint de 50 la suta, conform unor surse din anturajul clubului. Referitor la cazul Hildan, Procuroru' a punctat in stilul sau inconfundabil: "Exista o distrugere programata a societatii romanesti si Dinamo nu face exceptie de la regula. Astfel de lucruri sint inerente, iar in haosul total care ne domina totul este posibil". Inainte de meci se vor decerna medaliile si tricourile de campioni echipei Dinamo. "Este o festivitate care nu isi avea locul acum. In Occident o astfel de ceremonie are loc in ultima etapa de campionat. La noi e altfel. Pe noii fotbalisti veniti la Dinamo o sa-i tragem la o parte pentru a nu participa, iar cu Iftodi, care este la Rapid, nu stiu cum o sa procedam", a declarat Cristi Iancu, directorul de marketing de la FC Dinamo. Pancu: "I-am batut de cinci ori in zece oameni" Rapidistii au fost mai retinuti in privinta derby-ului, atit antrenorul, cit si jucatorii raspunzind evaziv la intrebarile legate de duelul de miine seara. "Era mai bine daca disputam acest meci mai tirziu. Partida cu MIKA a supus jucatorii la un efort", a apreciat Anghel Iordanescu. Cel mai transant a fost Daniel Pancu, despre care se spune ca are sanse sa evolueze miine. Referitor la declaratiile lui Lupu, "italianul" a declarat: "Daca Lupu spune ca a jucat la Dinamo si cind imbraca tricoul Rapidului, inseamna ca i-am batut de cinci ori in zece oameni". Recentele declaratii ale "marelui blond" au produs nervozitate in rindul conducatorilor giulesteni. Acestia intentioneaza sa depuna la LPF un memoriu prin care vor solicita sanctionarea dinamovistului. DANIEL NAZARE LAURENTIU CIORNEI Divizia A Ursus. Etapa a 2-a Fotbal pe sticla Liga Profesionista de Fotbal a comunicat partidele de fotbal din cadrul etapei a doua din Divizia A Ursus care vor fi televizate. Astazi, de la ora 17.00 FC Brasov - Astra, PRO TV Miine, de la ora 17.00 Petrolul - Steaua, TVR1 Miine, de la ora 21.30 Dinamo - Rapid, PRO TV Celelalte partide, FC Arges-Gaz Metan Medias, FCM Bacau-Otelul Galati, Ceahlaul Piatra-Neamt-Foresta Falticeni, se vor disputa astazi, de la ora 18.00, iar meciul Gloria Bistrita-Universitatea Craiova, miine, de la ora 18.00. 