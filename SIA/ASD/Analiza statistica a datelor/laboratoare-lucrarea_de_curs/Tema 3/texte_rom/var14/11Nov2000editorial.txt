 Romania malaiata ______________________________________________________________________ de Cornel Nistorescu Daca ar fi sa punem promisiunile din campania electorala fata in fata cu nevoile oamenilor, cu situatia din Romania, rezultatul ar fi unul dintre cele mai surprinzatoare. Nu se pupa! Daca parcurgem mesajele electorale, am zice ca Romania nu are nici o problema. Putine vorbe mai scapa despre integrarea europeana. In afara de ceea ce mai zic premierul, Fokion Fotiadis si Emma Nicholson, nimic. Nici un partid nu se imbatoseaza sa iasa in fata alegatorilor si sa spuna ca va incerca un asemenea demers, cu orice pret, indiferent care ar putea fi costurile sociale in primele sase luni. Suporterii aderarii la UE ar sti atunci ca au si ei un partid care va incerca marea cu degetul! Dar - nu! Mesajele cu acest subiect, ce faceau atita zgomot in 1996, nu se mai aud decit soptite! Alte atitudini? Una singura suna ceva mai clar: "Cu demnitate". Stiti cum vom negocia cu SUA? Cu demnitate! Stiti cum se va munci? Cu demnitate! Stiti cum intram in NATO? Cu demnitate! Stiti cum ne vom cumpara piinea? Cu demnitate (inclusiv de la brutariile turcesti)! Stiti cu ce ne vom incalta? Cu siguranta ca numai cu demnitate, chiar si in cazurile in care unii vom fi cam desculti! Evident, si in deplasari la Bruxelles, politicienii romani vor vorbi cu demnitate, impreuna cu poporul. Si cu girofarul pe masina vom trece tot cu demnitate si daca se poate, cu totii impreuna, pentru a nu-i lasa singuri pe alesii Carpatilor si Dimbovitei! De fapt, vom face totul impreuna si numai cu demnitate! Si inflatia va creste tot cu demnitate si mai ales pentru cine are lei. Impreuna si cu demnitate am realizat o unitate de monolit! Ai zice ca nu mai avem probleme. Nici macar una. Vine domnul Iliescu, scade pretul la piine, umfla valoarea leului, creste salariile, propteste pensiile, rezolva si vizele, iar pe rromi, in loc sa-i mai lase la cersit si hotit prin Europa, ii trimite in tarafuri artistice sa valorifice la export o traditie multimilenara la vioara si tambal. Cum de nu ne-am gindit mai devreme ca ne lipsea demnitatea si de indata ce a redescoperit-o Ion Iliescu, ea ne va atinge pe toti si ne va inalta? Rog cititorii sa nu se infurie pe aceste rinduri. Asta am inteles eu din campania electorala si din dezbaterile televizate, discutii de opereta, de ochii lumii, artificiale si goale de continut, la care functioneaza niste reguli suspecte. S-or fi inteles candidatii intre ei sa nu se calce pe bombeuri, sa nu faca dezvaluiri senzationale despre afacerile dubioase ale acestor patru ani? Nu vedeti ca ziaristii n-au nici o opinie suparatoare? Sint numai miere si indoieli constitutionale. Ce-ati face in cazul in care ati intentiona sa modificati Constitutia? E un fel de Radio Erevan, difuzat pe toate posturile de televiziune. Adica, o facatura, o intelegere negociata realabil intre candidati, in care a mai strecurat si CNA-ul niste reguli ca sa poata dormi linistita si demnitatea nationala, si constiinta si sa ne putem cufunda cu totii intr-un somn cu vise roz. Domnii Iliescu Ion, Stolojan Theodor, Isarescu Mugur si Roman Petre sint cetateni demni, care nu pot aparea in compania oricui, nu se pot sifona la ginduri si la revere cu nici un adversar. Pentru ca somnul dulce al natiei sa nu fie zgindarit, fiecare are dreptul sa-si aleaga ziaristii si interlocutorii in asa fel, incit "drogul" politic sa nu fie deranjat in timpul distribuirii catre natiune. Ion Iliescu si-a ales perietori performanti, a inregistrat spectacolul electoral si a trimis o caseta inregistrata. Si daca avem pareri contrare, daca ne gindim si la altceva, nu avem decit sa mergem sa stam de vorba cu panourile sale publicitare rasmachiate care "fardeaza" tot Bucurestiul intr-un albastru optimist si indaratul caruia nu e decit culoarea Uniunii Europene, dar poate fi si cerul gol de deasupra noastra. Si pentru ca sa nu suferiti de o tacere asurzitoare,si sa nu deranjati imbobocirea aceasta de demnitate, ziarele tac chiar in fata putinelor comenzi de publicitate. Numai optimism, numai portrete surizatoare sau programe frumos ajustate, fara nici o cirteala, fara nici o neincredere, fara nici o confruntare. Cu doua saptamini inaintea primuluiu tur de scrutin, Romania arata frumos vopsita, adormita si visind colorat, de parca n-ar avea nici o durere, nici un necaz, nici o teama pentru ziua de miine. _________________________________________________________________ 