 Al doilea "Bancorex" ______________________________________________________________________ Partidul Democrat a prins vulpea de coada si o tine virtos. N-o lasa nici mort. Vulpea se numeste FNI. De cind Alexandru Sassu a preluat conducerea comisiei parlamentare de ancheta, PD a pus tunurile pe subiect. A verificat daca are oameni de frunte care sa fi profitat de FNI si, cind a stabilit ca nu, a dat drumul la difuzoare. Orice partid inteligent ar fi facut la fel. Doar n-o trimbita PD cotcariile de la Ministerul Industriilor! Nu e chiar atit de naiv! A pus berbecii pe slabiciunile adversarilor. Si loveste, loveste pe buna dreptate, mai ales ca toti ceilalti se ascund dupa matura sau se fac ca ploua. Afacerea FNI se contureaza a fi una dintre principalele teme de dezbatere ale campaniei electorale. Si nu-i exclus ca FNI sa fie un fel de "Bancorex" al actualei guvernari. Care este diferenta intre creditele neperformante ale defunctei banci si banii de la CEC si Banca Agricola introdusi in Fond pentru a fi scosi de apropiatii actualei puteri? In ambele cazuri, totul intra in punga "desteptilor" si a datoriei publice. Sa revenim insa la scandalul FNI. Camenco Petrovici a angajat CEC-ul intr-o escrocherie de proportii numai cu semnatura sa. Dar pe barba cui? Se discuta despre multi, inclusiv despre premierul de atunci, Radu Vasile. Nici situatia paguboasa a Bancii Agricole nu e straina de presiuni politice! Ale cui? De buna seama ca nu ne gindim la PDSR sau la Partidul Romania Mare, ci tot la oameni din coalitie. In acelasi timp, devine din ce in ce mai clar ca banii din FNI nu s-au pierdut in investitii proaste. A fost doar o escrocherie pusa meticulos la cale. In ciuda faptului ca hirtiile nu arata mare lucru (cel putin pina acum), toata lumea stie ca in spatele SOV-Invest s-a aflat Gelsor. In ultimele zile, si ziarele, si politia, si Partidul Democrat s-au apropiat din ce in ce mai mult de acest imperiu financiar. Politicienii (cu exceptia PD) evita sa vorbeasca despre asta. Taranistii si liberalii, ca si PDSR, se poarta de parca n-ar sti nimic. Investigatiile noastre in tara arata un lucru simplu. O mare parte a structurii din teritoriu a Grupului Gelsor este alcatuita din fosti ofiteri de Securitate, trecuti in rezerva, din fosti ofiteri de la UM 0215 sau chiar de la fosta Directie de Informatii Externe (mai putini), carora li s-au adaugat si unii proveniti din structurile de informatii ale armatei. Ba, dupa 1990, din Serviciul Roman de Informatii au plecat foarte multe cadre care au intregit echipa de experti de la Gelsor. In unele cazuri, dupa informatiile noastre, fosti lucratori din SRI au folosit institutia pentru interesele Grupului Gelsor. Altii au continuat sa lucreze in SRI, plasindu-si rudele apropiate in reteaua financiara a grupului. Nu a sesizat nimeni ce mecanism periculos se creeaza? Nici conducerea SRI, nici CSAT, nici celelalte servicii de informatii? Chiar n-a stiut nimeni despre aceasta activitate paralela? Sau era cunoscuta si, din motive care ne scapa, a fost tolerata? Sa nu uitam ca se discuta despre un posibil sprijin financiar acordat de grup pentru diverse partide politice! Si daca acest sprijin, invocat pe la colturi in aceste momente, a ajuns mult mai sus, la politicieni importanti, la functionari de la presedintie sau la guvern si la parlament? Cum s-a manifestat campania anticoruptie a lui Emil Constantinescu in acest caz? Cum a fost posibil ca aceasta aberatie financiara numita FNI sa nu smulga un tipat de alarma de la fostul guvernator? Cum se poate ca premierul, desi a promis public ca se va implica personal in anchetarea cazului, acum sa taca chitic? Si cum este posibil ca ministrul finantelor, in aceasta situatie de nemultumire (ce ia adeseori formele revoltei), sa se joace cu listele celor care au incasat asemenea sume? Au fost sau n-au fost Gelsor si Sorin Ovidiu Vantu niste protejati ai actualei puteri? Si clienti interesati ai ei? Acuzele Partidului Democrat, oricit ar fi de incomode, trebuie sa primeasca un raspuns. Iar acesta este obligatoriu, nu pentru ca e vorba despre demersul unui partid parlamentar, ci pentru ca ne aflam in fata a sute de mii de pagubiti si pentru ca undeva exista, cu siguranta, niste profitori, iar bugetul statului e amenintat de o alta cocoasa hoteasca. Daca o mare parte din politicienii puterii nu pot zice nici mic pentru ca se stiu cu musca pe caciula, premierul Mugur Isarescu are obligatia sa vorbeasca si sa incerce descilcirea scandalului pina la capat. Altfel, el va fi banuit ca e fricos, daca nu chiar complice. Iar adoptind o asemenea atitudine, tot scandalul va fi decontat pe numele sau, iar sansele lui in alegerile pentru Cotroceni pot fi considerate ca si compromise. Indiferent de legaturi si implicatii, buboiul FNI trebuie taiat pina la radacina! _________________________________________________________________ 