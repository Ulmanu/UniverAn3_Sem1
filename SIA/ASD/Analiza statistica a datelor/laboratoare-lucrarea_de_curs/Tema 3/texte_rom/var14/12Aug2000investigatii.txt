 Fostul presedinte SOV Invest, arestat Marian Petrescu, fost presedinte al SOV Invest, a fost arestat preventiv ieri la prinz in dosarul FNI pentru o perioada de 30 de zile. El este acuzat de inselaciune in conventie si fals material in inscrisuri sub semnatura privata. In fapt, procurorii de la Parchetul General care fac ancheta in acest dosar au retinut ca in perioada 1997-1998 Marian Petrescu a facut raportari fictive CNVM (Consiliul National de Valori Imobiliare), contribuind la inducerea si mentinerea in eroare a investitorilor FNI, provocindu-le acestora un prejudiciu de 1.057 miliarde lei. Concret, Petrescu este acuzat ca a raportat mai putine unitati de fond decit cele care erau in realitate in circulatie, in acest mod ducind la cresterea exagerata a valorii acestora. Tot in cursul zilei de ieri, procurorii Doru Dobocan si Victor Ponta s-au intors din Israel, unde fusesera plecati pentru a obtine extradarea Ioanei Maria Vlas. Ce au obtinut deocamdata este doar interdictia de parasire a Israelului de catre Ioana Maria Vlas. Urmeaza ca autoritatile israeliene, in baza documentelor aduse de magistratii romani, sa-i intenteze Ioanei Maria Vlas un proces de extradare. ONDINE GHERGUT Lt.-col. (r) Ioan Mircea a fost condamnat la cinci ani de inchisoare pentru Trafic de catanie Intre anii 1994-1997, pe raza de competenta a Centrului Militar Judetean Harghita a functionat o adevarata "filiera" a livretelor militare obtinute ilegal, coordonata de lt.-col. (r) Ioan Mircea care, in aceasta perioada, a scapat 14 tineri recruti de armata. Pina la urma, intreaga afacere a fost data in vileag si atit ofiterii implicati cit si o parte dintre beneficiari au fost trimisi in fata justitiei. A urmat un proces lung si complex, incheiat zilele trecute cind lt.-col.(r) Ioan Mircea, considerat creierul intregii afaceri, a fost condamnat la cinci ani de inchisoare. Livrete militare false Faptele pentru care lt.-col. (r) Ioan Mircea a fost trimis in judecata se concretizeaza in mai multe capete de acuzare, de la fals material si intelectual pina la luarea de mita. Angajat al Centrului Militar Judetean Harghita, lt.-col.Ioan Mircea s-a ocupat, intre 1990 si 1996, de recrutarea si incorporarea soldatilor, iar intre 1996 si 1997 a fost avansat sef al biroului de resurse umane. In aceasta functie, el se ocupa, printre altele, si de gestionarea fiselor de evidenta ale recrutilor arondati acolo. Chiar daca se afla intr-un post-cheie, nu avea cum sa actioneze de unul singur. El si-a gasit un "colaborator" in persoana cpt. Gheorghe Bobric, ofiter responsabil cu mobilizarea si completarea efectivelor din UM 01159 - Lunca de Sus, jud. Harghita. Practic, cpt. Bobric se ocupa cu completarea fiselor de evidenta ale recrutilor repartizati si incorporati la unitatea lui. Nu este foarte clar care dintre cei doi ofiteri este cel care a initiat aceasta colaborare, cert este insa ca ea s-a concretizata prin completarea si eliberarea livretelor care confirmau, in mod fictiv, efectuarea stagiului militar. "Stagiul militar satisfacut", cumparat si pe lei, si pe valuta Procedeul folosit de cei doi ofiteri era relativ simplu si se baza pe hatisul birocratic legat de circulatia fiselor de evidenta a recrutilor, dar si pe convingerea celor doi ca niciodata nu se va face un control incrucisat, derulat simultan atit la centrul militar de la judet cit si la UM 01159. Dupa cum aveau sa descopere anchetatorii, circuitul ilegal al acestor fise incepea la CMJ-Harghita, unde Ioan Mircea le completa cu datele de identitate ale "clientilor", apoi le trimitea, oficial, la UM 01159. Acolo erau preluate de capitanul Bobric, care le completa, in mod fictiv, cu date legate de incorporarea presupusului recrut, depunerea juramintului si, in final, trecerea lui in rezerva. In scurt timp, fisa "aranjata" astfel ajungea din nou la centrul militar judetean unde, pe baza ei, lt.-col. Mircea completa livretul militar. In afara sumei de bani convenita anterior, proaspatul lasat la vatra - care nici macar nu pusese piciorul prin vreo cazarma - trebuia sa mai aduca doua fotografii tip. Nu exista un pret fix. Unii dintre cei 14 tineri care au scapat astfel de armata au platit intre unu si trei milioane lei, altora li s-au pretins sume in valuta, mai ales marci germane. O singura data colonelul a facut acest serviciu gratuit, pentru fiul unui prieten al sau care murise de putin timp. Bani aruncati in vint Pe parcursul anchetei a reiesit ca, in unele cazuri, tinerii recruti au tratat afacerea direct cu Ioan Mircea, despre care aflasera anterior ca este disponibil pentru astfel de "manevre". In februarie 1997, Onodi Attila a fost chemat la incorporare. El s-a adresat colonelului Mircea, care i-a cerut 600 DM. Tinarul a achitat suma pretinsa si, in citeva zile, a primit livretul militar care atesta ca tocmai a fost trecut in rezerva de la UM 01159. In alte cazuri, "afacerea" s-a derulat cu ajutorul unor "intermediari" care au luat primii contact cu "clientii". In anul 1995, Arpad Kelemen a primit ordinul de incorporare. Inainte de a se prezenta la centrul militar, el a discutat cu Arpad Gabor care i-a promis ca ii va rezolva problema. Pentru serviciul facut, Gabor urma sa primeasca 200 DM, la care se adaugau alte 1.000 DM la primirea livretului militar. Ambele sume au fost achitate si, in citeva zile, tinarul Kelemen a fost si el trecut in rezerva. Tot ca intermediari au intrat in afacere si civilii Ilonka Domokos si Bodi Domokos. Dupa finalizarea anchetei, ofiterii Mircea si Bobric au fost trimisi in judecata, la fel caa si cei trei intermediari. Procesul a durat aproape trei ani, cauza fiind instrumentata in doua dosare disjunse. Printre capetele de acuzare pentru care lt.-col. Ioan Mircea a fost trimis in judecata s-au numarat: patru infractiuni de fals material in inscrisuri oficiale, sase de fals intelectual, doua de participatiune improprie la fals intelectual, sapte complicitati la sustragere de la serviciul militar si cinci infractiuni de luare de mita. Un "palmares" asemanator a avut si capitanul Gheorghe Bobric. La incheierea procesului lt.-col. (r) Ioan Mircea a fost condamnat la un total de cinci ani de inchisoare, cu executarea pedepsei in penitenciar. In cazul capitanului Bobric si a celor trei "intermediari", instanta a dispus condamnarea lor, cu suspendarea executarii pedepsei. Pina la urma, cel mai prost au iesit "clientii" care si-au cumparat trecerea in rezerva. In afara de cei citiva care, speriati de intorsatura pe care au luat-o evenimentele, au fugit din tara, toti ceilalti s-au ales doar cu banii aruncati in vint. Imediat dupa ce afacerea a fost data in vileag, livretele lor militare au fost anulate, iar ei au fost incorporati si, pina la urma, tot au fost nevoiti sa-si satisfaca stagiul militar. VASILE SURCEL Deputatul Pavelescu, recunoscator infractorului Dinicu "Fata mea ar fi avut acelasi sfirsit ca si micuta Mihaela, daca nu ar fi fost aparata" Deputatul PNTCD de Calarasi, Claudiu Pavelescu, considera ca intreg scandalul creat in jurul accidentului de masina al fetei sale este instrumentat de persoane care doresc locul sau eligibil pe listele parlamentare de Calarasi. Mai precis, el a spus ca este vorba despre Nicolae Drug, fostul primar al Calarasiului, si Corneliu Pantilie, fostul prefect de Calarasi. Pavelescu sustine ca accidentul a fost amplificat de "oameni grei, cu putere, oameni de afaceri" din judetul Calarasi. El este convins ca in acest moment se duce impotriva sa o campanie calomnioasa, pe care a calificat-o drept "mascarada", si care vizeaza distrugerea lui ca om politic si a PNTCD. Deputatul a aratat ca regreta situatia "dramatica" creata de accident. Pavelescu a declarat ieri, in cadrul unei conferinte de presa organizata la sediul central al PNTCD, ca nu va intreprinde nici un demers pentru a influenta organele abilitate cu cercetarea accidentului in care a fost implicata fiica sa Dana Maria Pavelescu. "Nu am miscat nici un deget sa imi apar copilul in afara contextului legal si nici nu am sa o fac", a precizat deputatul taranist. Pavelescu a spus ca a incercat personal sa elucideze adevarul despre accident si a constatat ca lungimea strazii pe care se deplasa masina fiicei sale era de sase metri, in panta, iar de o parte si de alta erau parcate doua masini, o caruta, iar un alt autoturism venea din sens opus. El a negat ca fiica lui s-ar fi aflat in intrecere cu alta masina. In ceea ce priveste prezenta lui Cornel Dinicu la locul accidentului, Pavelescu a spus ca acesta a fost angajat la biroul sau parlamentar in 1999, dupa ce l-a salvat dintr-un incident cind a fost confundat cu o alta persoana. Deputatul a declarat ca nu a stiut ca Dinicu este un infractor, aflind acest lucru acum, din presa. In momentul accidentului, Dinicu nu o insotea pe fiica sa, a spus deputatul. El regreta ca acest om a aparut in viata lui, dar ii este si recunoscator deoarece i-a salvat viata fiicei sale si lui. "Puteam fi martorii unei alte tragedii. Fata mea, fara a fi fost aparata, ar fi avut acelasi sfirsit ca si micuta Mihaela, in contextul in care 300 de sateni reactionau la ceea ce se intimplase", a precizat Claudiu Pavelescu. Deputatul a precizat ca a oferit bani familiei nevoiase pentru ca nu aveau cu ce sa isi inmorminteze copilul, si a spus ca greseala sa a fost ca nu a apelat la preotul paroh sau sa fi deschis un cec pe numele familiei. El si-a cerut si scuze pentru "reprobabilul act" comis asupra cameramanului PRO TV, adica agresiunea asupra acestuia. Alaturi de Claudiu Pavelescu, care a organizat ieri o conferinta de presa extraordinara, s-a aflat si prefectul de Calarasi, Gheorghe Stefanescu, care a confirmat teoria campaniei indreptate asupra deputatului. Fiica deputatului, Dana Maria Pavelescu, aflata la volanul unei masini, a accidentat mortal o fetita de sapte ani, Mihaela Boiangiu, pe 5 august, in comuna Breaza, judetul Buzau. LUCIAN PURCAREANU 