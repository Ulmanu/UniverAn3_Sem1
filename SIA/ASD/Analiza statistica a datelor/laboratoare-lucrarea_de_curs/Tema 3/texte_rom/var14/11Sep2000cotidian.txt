 Blonda de la Double D da lectii prescolarilor Catalina, educatoare sexy pentru pitici Dupa o pauza de un an, Catalina Zanfir (22 de ani), blondina sexoasa de la formatia Double D, s-a intors, temporar, la profesia ei de baza, aceea de educatoare. De la 1 septembrie, ea a luat in custodie o noua generatie de "pitici'' de la Gradinita nr. 203, unde si-a facut si stagiul. Prezenta unei vedete printre ei nu i-a lasat indiferenti pe micutii discipoli. Cind au aflat cine le este educatoare, chiar daca au numai citiva anisori, ei au inceput sa-i ceara Catalinei autografe si casete. Cei mai curiosi sa o vada in carne si oase pe Catalina s-au aratat insa fratii mai mari ai prichindeilor si parintii acestora. Din pacate insa, este posibil ca, la un moment dat, interpreta sa-i paraseasca pe noii ei prieteni. Pe de o parte, din cauza concertelor de promovare a noului album Double D, care va aparea pe piata joi. Pe de alta parte, pentru ca, din aceasta toamna, Catalina a devenit studenta la Facultatea de Psihologie a Universitatii Ecologice. CLAUDIA VOICU Traficanti fara dumnezeu Un moldovean vindea canabis in fata bisericii Parchetul Tribunalului din Constanta a emis mandat de arestare pentru 30 de zile, pe numele cetateanului moldovean Anatolie Pinzaru, prins in flagrant in timp ce vindea 400 de grame de canabis linga Capela Militara din Constanta. Politistii de la Biroul de Combatere a Crimei Organizate spun ca moldoveanul locuieste in caminul studentesc al Universitatii si avea drogurile ascunse intr-o punga de cosmetice. El spera sa obtina 800 de dolari pentru cinepa indiana pusa in vinzare. DAN MIHAESCU Printre ipotezele vehiculate in legatura cu motivul asasinarii liderului sindical Virgil Sahleanu, politia din Iasi lanseaza o varianta surprinzatoare: Omorit pentru 300 de milioane de lei La Iasi a avut loc ieri ceremonia de inhumare a liderului sindical Virgil Sahleanu, asasinat joi dimineata chiar in scara blocului in care locuia. Coloane formate din sute de masini cu claxoanele in functiune, urmate de mii de ieseni au marsaluit plingind pe strazile municipiului. Slujba de pomenire, oficiata de Mitropolitul Moldovei si Bucovinei, IPS Daniel a facut ca incinta Cimitirului Eternitatea sa devina neincapatoare. Dupa ce a citit "Evenimentul zilei", Corneliu Vadim Tudor si-a anulat vizita la Iasi La ora 10.00, platoul din fata Casei Sindicatelor din Iasi devenise neincapator din cauza oamenilor adunati pentru a-l insoti pe ultimul drum pe liderului Sindicatului Tepro, Virgil Sahleanu. "Am numarat peste 150 de masini care au deschis coloana de oameni. Noi ne asteptam sa fie asa multa lume si am intreprins masuri speciale pentru blocarea si apoi deblocarea succesiva a circulatiei, in functie de inaintarea cortegiului. Nu pot aprecia cu exactitate, dar pe ramura principala a coloanei de oameni sint peste 2000 de persoane. Nu s-au petrecut incidente", ne-a declarat col. Gheorghe Grigoriu, comandantul Politiei Municipiului Iasi. In momentul cind corpul neinsufletit al lui Virgil Sahleanu a fost scos din capela si dus catre biserica din incinta, bocete disperate s-au auzit din tot cimitirul. "A fost un simbol pentru noi. Nu cred ca va mai continua cineva ce a inceput domnul Sahleanu. Lupta pe care a dus-o dinsul cu mafia din Iasi si din Romania nu mai are nimeni curajul sa o continue", spunea plingind o muncitoare de la Tepro. Desi isi anuntasera prezenta o multime de personalitati politice, gestul familiei de a anula procesiunea tocmai pentru ca nimeni sa nu profite de acest deces i-a facut sa se razgindeasca. Surse din PRM ne-au confirmat faptul ca in momentul cind Corneliu Vadim Tudor a citit in "Evenimentul zilei" ca va fi prezent la Iasi a avut o reactie exploziva. Tribunul a convocat o sedinta a comitetului executiv si si-a anulat periplul la catafalcul lui Virgil Sahleanu. Din partea marilor centrale sindicale, absolut toti liderii nationali au fost prezenti la Iasi si au tinut scurte discursuri comemorative dupa slujba religioasa. La parastasul organizat dupa ceremonia de inhumare au participat maximum 30 de sindicalisti, dintre cei mai apropiati defunctului. Autorii asasinatului ar putea sa fie deja dupa gratii Echipa operativa complexa, condusa la Iasi de generalul Lazar Cirjan, supervizata din Bucuresti de generalul Mircea Ionascu, a reusit retinerea a doi tigani din Husi, judetul Vaslui, care se pare ca sint autorii asasinatului. Echipa care ancheteaza cazul a primit ordin sa nu dezvaluie presei vreo informatie: cine sufla o vorba despre stadiul cercetarilor este concediat. Cu toate acestea, redactorii nostri au reusit sa afle de la surse demne de incredere ca Virgil Sahleanu a imprumutat suma de 300 de milioane de lei pentru cheltuielile cu procesele sindicatului si, din cauza ca nu i-a returnat la timp, ar fi fost lichidat. Persoane bine informate din anturajul conducerii anchetei ne-au confirmat si faptul ca este posibil ca politia sa anunte si numele celor doi tigani suspecti de uciderea liderului sindical, dar ca se asteapta inchiderea editiilor cotidianelor centrale si incheierea inmormintarii pentru a fi date publicitatii primele concluzii. Sahleanu a fost batut inainte de a fi ucis De la Spitalul de Urgenta am aflat amanunte despre cauza mortii lui Sahleanu. Unul dintre agresorii liderului sindical l-a lovit cu picioarele in mai multe zone vitale ale corpului. Se pare ca unul dintre atacatori l-a intimpinat pe scari cu lovituri de picior bine plasate, dupa care, de sub scara, a aparut cel de-al doilea criminal care l-a hacuit cu sase lovituri de cutit, dintre care mortala a fost aceea care a sectionat artera axilara. Toate acestea s-au petrecut in mai putin de 60 de secunde. Prefectul judetului Iasi, Florin Vitan, absent de la catafalcul lui Virgil Sahleanu, a declarat: "Am discutat cu politistii si procurorii angrenati in ancheta si mi-au zis ca, din audierile pe care le-au facut si care am auzit ca s-au intins pina in judetul Vaslui, a rezultat ca existau 1000 de motive pentru care Sahleanu sa fie asasinat de 1.000 de oameni. Era un personaj care avea si o latura pe care foarte putina lume o cunostea. Nu va pot spune mai multe pentru ca nu doresc ca ancheta sa fie bulversata de elementele pe care le-as divulga". Pentru saptamina care incepe, liderii marilor centrale sindicale din Iasi au anuntat marsuri si mitinguri de protest prin care toti muncitorii ieseni ii vor sprijini pe colegii de la Tepro sa forteze anularea contractului cu firma ceha Zelezarny Veseli. Primele miscari sint programate pentru miercuri 13 septembrie. CATALIN DUMITRESCU Politistii SIAS au tras aproape 20 de gloante asupra unui jeep care nu a oprit la somatie Razboi in Ferentari Anchetatorii afirma ca in masina se afla Vasile Balint, zis "Sile Camataru", urmarit general din 1996 O actiune a politiei care viza capturarea lui Vasile Balint, in virsta de 32 de ani, zis "Sile Camataru", urmarit general din 1996, a esuat lamentabil, simbata la prinz: doua echipe ale SIAS au tras aproximativ 20 de focuri de pistol asupra unui jeep in care politia presupunea ca se afla Vasile Balint, personaj de marca al lumii interlope din Capitala, urmarit general din 1996 pentru ca se sustragea executarii unei pedepse un an si 6 ani de inchisoare. "Vinatul" a scapat: soferul autoturismul Mitsubishi Pajero a reusit sa scape de gloantele politiei si, cu rotile din spate ale masinii ciuruite de gloante, s-a refugiat in curtea fermei "Hipodrom" din strada Salaj, numarul 265, proprietatea lui Ion Balint, zis "Nutu Camataru". Soferul a disparut apoi din curtea fermei. Politia afirma (printr-un comunicat trimis redactiei) ca la volanul masinii se afla "Sile Camataru" - cel urmarit. In schimb, martorii afirma ca la volanul masinii in care au tras politistii se afla altcineva: Barbu Alexandru, 39 de ani, patron al unei firme de import-export. Ploaie de gloante pe strada Salaj Simbata, ora 12.00. Doua masini ale politiei, un VW Vento albastru si o Dacia Break alba, stationau pe str. Salaj, din cartierul Ferentari. Asteptind sosirea in zona a unui urmarit general de patru ani: Vasile Balint, zis "Sile Camataru", care se sustragea executarii unei pedepse de 1 an si 6 luni de inchisoare, pentru fals si uz de fals. Politistii aveau un pont: ca omul vinat de atita vreme va veni in zona la volanul unui autoturism de teren Mitsubishi Pajero bleumarin, inmatriculat cu numarul B-12-NSV. Masina asteptata a aparut in jurul orei 12.30. Politistii l-au somat pe sofer sa opreasca, dar acesta a demarat in tromba. Oamenii legii au plecat in urmarire. Dupa o cursa de citeva sute de metri, au tras aproximativ 20 de focuri de pistol in directia jeepului. Citeva gloante au nimerit rotile din spate ale autoturismului de teren, dar soferul a continuat sa fuga, cu cauciucurile pe jante. Politistii au continuat tirul: un alt glont s-a infipt in pragul sting al masinii. Ajungind la capatul strazii, jeepul a intrat in curtea fermei "Hipodrom", proprietatea lui Ion Balint, zis "Nutu Camataru", infractorului cautat de politie. Dupa ce a parcat masina pe o alee din curte, soferul automobilului ciuruit de gloante a fugit, cu citeva clipe inainte sa apara politia. Barbu Alexandru sustine ca asupra lui s-a tras fara somatie Politistii nu l-au gasit acolo decit pe "Nutu Camataru", care le-a spus ca la volanul masinii nu se afla fratele sau, despre care nu stie nimic, ci finul sau, Barbu Alexandru. Mai mult, "Nutu Camataru" ne-a declarat, duminica la prinz, ca politistii s-au comportat abuziv, refuzind sa se legitimeze si ca i-au amenintat cu pistoalele pe citiva prieteni de-ai sai, care se aflau acolo in momentul interventiei, printre care si cunoscutul cascador Soby Cseh. L-am contactat si pe Barbu Alexandru, finul lui "Nutu Camataru". El ne-a declarat ca, simbata, se afla la volanul masinii sale, Mitsubishi Pajero, impreuna cu cei doi copii, si ca s-a trezit cu o ploaie de gloante trase fara somatie asupra masinii sale. " Am cumparat jeepul acum 5 zile, de la un var. Simbata, pe la 12.00, m-am dus la nasul meu, Ion Balint, sa iau 1.500 de dolari imprumut. Dupa ce am plecat de la el, pe la 12.30, cind am ajuns la o intersectie, am vazut in oglinda retrovizoare ca ma urmareau doua masini: o Dacie alba si un VW Vento albastru. Masinile nu aveau insemne de politie. Am accelerat si, in acel moment, ei au inceput sa traga dupa mine. M-am speriat, le-am spus copiilor sa se bage sub scaunele masinii, si am fugit inapoi, la ferma lui nasu', sa scap. Nu stiam ce se intimpla. Cind am intrat in curte, mi-am luat copii si am fugit", ne-a spus Barbu Alexandru. In schimb, politia are o cu totul alta parere despre ce s-a intimplat. Contactat telefonic, generalul Alexandru Ionas, adjunct al inspectorului sef al Politiei Romane, ne-a declarat: "In masina asupra careia politistii au tras focurile de pistol se afla Vasile Balint, nu exista nici un dubiu. Acesta a reusit sa scape, iar celalalt, Barbu Alexandru, a sustinut ca a fost el la volan ca sa isi acopere prietenul. Oricum, actiunile noastre vor continua si speram ca in urmatoarele zile sa il capturam pe Balint". DANIEL NEAMU Col. SRI care i-a condus pe mineri are o prospera firma de constructii Titu Bondoc recunoaste ca in iunie 1990 a indeplinit o misiune Colonelul in rezerva Titu Bondoc este unul dintre cei doi ofiteri SRI despre care generalul Dan Voinea, prim-procuror al Parchetului General, a declarat ca a participat activ la mineriada din 13-15 iunie 1990. Impotriva lui ar urma sa inceapa urmarirea penala pentru subminarea puterii de stat. Fostul ofiter SRI, in prezent prosper om de afaceri, a marturisit pentru "Evenimentul zilei" ca a ajuns, intr-adevar, la Bucuresti in dimineata zilei de 14 iunie 1990, in fruntea unui grup de mineri din Gorj si ca se afla in misiune. ''Col Pinta mi-a zis sa merg la Bucuresti si sa raportez conducerii SRI" Col. (r) Titu Bondoc era, in iunie 1990, adjunct al SRI Gorj. El este acuzat ca s-ar fi deghizat in miner si ar fi plecat spre Bucuresti, cu 50 de ortaci de la Mina Albeni. Col. Bondoc a marturisit, in exclusivitate pentru "Evenimentul zilei", ca a participat la evenimentele de la Bucuresti, alaturi de minerii de la Albeni, fiind in misiune si ca a ajuns acolo cu acordul sefului sau, col. Ion Pinta. ''Cind eu am plecat la Albeni, erau vreo sase autobuze care voiau sa plece la Bucuresti, cu mineri numai din schimburile care ieseau. Majoritatea ma cunosteau, fiind din zona, si mi-au zis sa merg cu ei. Raspunsesem de mina, ca asa era situatia organizata in sistemul vechii Securitati, fiecare avea in raspundere o institutie, o intreprindere. Le-am spus ca nu pot sa merg pina nu raportez, ca ma dau astia dezertor. Domnul Pinta (n.n. - col. SRI Ion Pinta se afla in acele zile in fruntea Comandamentului teritorial al armatei deoarece seful acestei structuri, col. Ion Nicola, era in concediu medical) mi-a spus ca nu poate sa-mi dea aprobare nici sa plec, nici sa nu plec. El a raportat la Bucuresti si cred ca de acolo i s-a spus sa faca tot ce este posibil sa limitam numarul de oameni la cit mai putini. Din sase autobuze, am ales vreo 30-35 de oameni, pe care i-am cunoscut mai bine. Le-am zis ca nu ne putem duce acolo sa facem scandal. Cine n-a fost debusolat in seara aia si cine nu era zapacit in perioada aia? Asa ar fi trebuit sa faca un om cu scaun la cap, care facea o munca de informatii, in situatia in care se deplaseaza o masa de oameni. La noi sint niste reguli militare. Eu am raportat care era starea de spirit. Domnul Pinta mi-a dat aprobare sa stapinesc starea de spirit, nu sa-i indemn pe oameni sa se duca sa-i ia pe aia la bataie, ca nici nu stiam despre ce este vorba. Mi-a zis clar, va duceti la Bucuresti, iar cind ajungeti, raportati la conducerea SRI ... Or, eu, cind am ajuns acolo nu mai aveam pe cine sa informez pentru ca sediul SRI ardea pina la etajul cinci. Si atunci ce trebuia sa fac?" "Am primit felicitari la timpul potrivit" Col. Titu Bondoc sustine ca a reusit sa-i intoarca pe minerii de la Albeni dupa aproape o ora de stat in Bucuresti. ''Le-am spus sa stea pe loc si m-am dus sa vad despre ce este vorba. M-am deplasat cu un inginer, Victor Popescu (n.n. - fost lider de sindicat, actualul inginer-sef la Mina Albeni), deci cu un civil. In seara aia am plecat in misiune, nu m-am dus sa cint! Ca ofiter, trebuia sa ma duc sa informez ca s-au deplasat niste oameni, eu am venit sa raportez ca oamenii sint pasnici, ca nu s-a intimplat nimic, spuneti dumneavoastra ce se poate face in continuare. Or, daca n-am mai avut cui sa raportez, ca totul ardea, am facut si eu de capul meu. Si, de capul meu, i-am rugat pe oameni sa ne intoarcem acasa. Eu am primit felicitari pentru asta, la timpul potrivit!" Acesta ar fi adevarul relatat de fostul adjunct al SRI Gorj, despre implicarea minerilor gorjeni in evenimentele din13-15 iunie. ''Daca altii vor adevarul altfel sa-l stabileasca! Dar nu stiu daca mai au timp, ca vin alegerile din toamna, care vor clarifica situatia". Acum, col. Titu Bondoc locuieste in comuna Albeni si are afaceri serioase: un local de alimentatie publica si constructii, ba a vrut chiar sa candideze la scaunul de primar, la recentele alegeri locale. ALEXANDRA COCHINA VASILE BRICEAG Politistii buzoieni au cercetat moartea unui extraterestru In urma unei sesizari facute de un bucurestean direct la IGP, politistii buzoieni au declansat, vineri dupa-amiaza, o ancheta in zona Vulcanii Noroiosi din Berca, unde se parea ca ar fi fost descoperit un cadavru mutilat. Dupa descinderea la fata locului, s-a ajuns in cele din urma la concluzia ca totul a fost doar o greseala. In loc de cadavru, in noroi "zacea" cu fata in jos un manechin din plastic. Acesta fusese abandonat de catre producatorii unei case de film care au turnat in ziua de 30 august o secventa dintr-un film SF. Scena trebuia sa evoce moartea unui extraterestru. MARIUS FAIFER Cu ajutorul "Evenimentului de weekend", Vali va fi operata in Germania La rubrica "De vorba cu Lidia" a suplimentului "Evenimentul de weekend" sosesc multe scrisori, care mai de care mai triste si mai deznadajduite. Nici rindurile scrise de Vali, pe care le-am publicat in nr. 33 (18-24 august, a.c.) al suplimentului, nu fac exceptie. Va mai amintiti ce scria? Ca bucuriile i-au lipsit intotdeauna, ca nu mai spera nimic la cei 34 de ani ai ei. Si toate astea din cauza lipsei de bani, care o impiedica sa se reorienteze profesional (vrea sa se faca asistenta medicala, desi a absolvit Agronomia) si o pune in imposibilitatea de a-si face operatie la ochi - are ochiul sting afectat in totalitate - defect din cauza caruia e foarte complexata. Dar, iata ca, in urma publicarii povestii ei, s-a gasit un om cu suflet si cu bani care s-a oferit sa-i plateasca operatia si care vrea neaparat sa ramina anonim. Am luat legatura cu Vali, care ne-a vizitat la redactie. Iata ce ne-a declarat: "Nu stiu cum sa multumesc «Evenimentului zilei». Datorita dv. mi-am recapatat speranta si increderea in viitor, pe care le pierdusem. Multumesc si acelui domn care doreste sa ma ajute, prin intermediul dv. Daca operatia reuseste, poate viata mi se schimba in bine: imi voi gasi o slujba, un sot, voi privi totul cu... alti ochi. Sint foarte emotionata si-mi vine sa pling". CLAUDIA DABOVEANU Un preot bucurestean este acuzat ca a facut Trafic de influenta la spovedanie Gelu Bogdan, preot la biserica "Sfintul Gheorghe Nou" din Bucuresti, este cercetat penal de Parchetul de pe linga Tribunalul Timis pentru trafic de influenta. Parintele Bogdan este acuzat ca l-a rugat pe Sorin Moisescu, fostul presedinte al Curtii Supreme de Justitie, sa intervina pe linga instantele judecatoresti in favoarea Primariei Timisoara. "L-am rugat o data sa salveze o capela militara din Timisoara, pe care cei fara de credinta si fara iubire de neam o transformasera in bazar. M-a ascultat si-i multumesc. Pe mine si pe Sorin Moisescu ne lega o prietenie de peste 30 de ani, iar in ultimii cinci ani de viata i-am fost duhovnic", a spus preotul Bogdan. Consiliul Local Timisoara si SC Andiva SRL s-au judecat citiva ani pentru un spatiu comercial pe care firma Andiva il detinea in perimetrul pietei Timisoara 700. Spatiul in litigiu a fost pe rind depozit de munitie, magazie si capela militara si in cele din urma a fost inchiriat societatii Andiva pentru activitati comerciale. Primaria Timisoara a vrut sa redea cladirii destinatia de capela militara si a reziliat contractul de inchiriere. Instantele de judecata din Timisoara au dat dreptate firmei private, pina cind procesul a fost stramutat la Craiova, unde primaria a cistigat printr-o sentinta definitiva. Prin urmare, patronul firmei Andiva, Danut Crisnicu, a depus o plingere la Parchet, dupa ce preotul Bogdan a declarat public ca, la rugamintea sa, Sorin Moisescu a influentat hotarirea judecatoreasca in favoarea Primariei Timisoara. SERGIU MIAT Bacalaureat picat la sport La cea de-a doua sesiune de bacalaureat din acest an, gradul de promovare a examenului in rindul absolventilor de liceu buzoieni inscrisi a fost de 30%. Conducerea Inspectoratului Scolar Judetean a calificat aceste rezultate, intr-o consfatuire a directorilor de scoli, desfasurata la sfirsitul saptaminii trecute, drept "catastrofale". In mod surprinzator, o proba care a creat probleme la examenul de bacalaureat a fost cea de educatie fizica. La aceasta disciplina, doi elevi care au reusit sa treaca cu bine peste examenul de matematica nu au promovat. Si aceasta nu pentru ca cei doi nu ar fi fost in forma, ci pentru ca au vociferat in fata comisiei. Inspectorul general adjunct, profesorul Dan Dudas, a precizat ca "rezultatele respective sint demne de Cartea Redordurilor". MARIUS FAIFER Izolarea ca mod de viata Linistea dinaintea mortii in Valea Inzelului Zeci de catune din judetul Alba sint locuite de oameni care nu au parasit niciodata locurile in care s-au nascut. Ajunsi la batrinete, ei si-au facut din izolare un mod de viata aparte. Pentru acesti oameni, traiul in mijlocul salbaticiei muntelui reprezinta insasi frumusetea vietii. Nimeni si nimic nu-i poate clinti din gospodariile lor. Nici macar moartea... Supravietuirea, ridicata la rang de arta Valea Inzelului e un sat situat la poalele Muntelui Bedeleu din sud-estul Apusenilor, intre comunele Rimet si Livezile. Satul, de negasit pe harta, este, paradoxal, la doar 15 km de municipiul Aiud. Daca te incumeti sa-ti pui caii putere la bataie, pe drumul de tara infernal care se deschide din Poiana Aiudului, risti sa ramii in mijlocul salbaticiei. Padurea e ca o jungla, arborii deseneaza contururi stranii, ierburile te acopera, iar casele vechi, acoperite cu paie sau chirpici, sint ascunse in hatisuri dese si infricosatoare. Se numeste "sat" pentru ca are inca o biserica proprie. Locasul e situat insa la un kilometru de ultima casa, inspre strafundul muntelui. Putini din cei 20 de batrini care au mai ramas aici mai au insa puterea sa ajunga pina la biserica. Cele 14-15 gospodarii ale batrinilor din Valea Inzelului sint razletite pe marginea drumului serpuit ce curge domol pe linga piriul cu acelasi nume. Saracia omului cu moara de apa Casa lui Florean Iepure strajuieste intrarea in Valea Inzelului. La 76 de ani, batrinul e o umbra palida a omului puternic de altadata. E operat la prostata si trebuie sa se opereze si de hernie. "Imi trebuie pentru operatie 600.000 de lei, ca altfel nu te baga nimeni in seama", spune Florean, cu o voce gituita. Casa lui e un coltisor dintr-o gura de Rai, linga care se afla o moara cu apa rasturnata, din lemn, veche de peste 100 de ani. Acum, moara functioneaza doar cind ploua, dar Florean, asa bolnav cum e, o ingrijeste ca pe ochii din cap. "De doi-trei ani, vin pe-aici si turisti. Se uita la moara, o fotografiat-o multi, or zis ca nu o mai vazut moara de asta si ca le place", povesteste mosul. Pina in primavara, cind a fost la operatie, Florean Iepure nu a mai plecat din sat din 1947, de cind a fost in Cluj, in armata. Acum, nu mai poate lucra la fin, nu mai are nici animale pe batatura, iar faina mai macina din an in Paste. "Cine are vaca, maninca lapte si brinza, da' eu am vindut-o sa ma duc la doctor". Are o pensie de 200.000 de lei lunar, din care abia traieste de pe o zi pe alta, cu baba lui, Lucretia. "Am ramas aicia de proasta" La citiva kilometri mai sus e casa Elenei Bunea, o femeie de 63 de ani. Vrednica, Elena a nascut nu mai putin decit 17 copii, primul la 19 ani si ultimul la 46 de ani. Patru dintre ei au murit, iar ceilalti, sase baieti si sapte fete, sint imprastiati prin Aiud si alte orase din Ardeal. De mica, a crescut in Valea Inzelului, intr-o casa de oameni saraci. Viata aspra nu o mai sperie citusi de putin. Munceste ca un barbat: coseste, toarce lina si tese covoare la un razboi arhaic, sa le faca zestre la cele doua fete inca nemaritate. Barbatul ii e in majoritatea timpului plecat la lucru, la lemne. S-a obisnuit de una singura, iar in rarele clipe de ragaz se roaga Celui de Sus sa treaca zilele mai repede. "O fost foarte greu, da' a trecut viata, povesteste Elena, in prispa casei. Noi am fost noua frati, da' numa' io singura am ramas pe meleagurile astea. Io am fost cea mai mare si a trebuit sa le fiu parinte, iar ei, daca a fost mai mici si mai smecheri, or facut scoala si-or plecat pe la Constanta, Alba, Bucuresti. Am ramas aicia de proasta, ca n-am avut scoala". Barbatul nu a ajutat-o deloc. Toata viata a baut ce a cistigat, iar Elena a muncit de s-a spetit cu atitia copii. Nici sa-l certe nu poate: "Nu pot sa-l sudui ca de nu tac din gura, imi iau eu ceaiul. Imi da pe piele, imi da palme cite nu le pot suporta". Elena e sfatoasa, daca o provoci putin. Chiar i-a fost dor sa mai povesteasca cu cineva. "Nici la telefon n-am avut ocazia sa vorbesc, numai o data, cind am fost la spital", spune ea. Politicieni nu viziteaza satul, decit asa, o data la citiva ani. "Primarul din Rimet venea cind ii trebuia cite un mielut, sa-l pape. In rest, numai promitea". Femeia a vazut o felicitare de la Cotroceni. "Copilu' meu ala mai mic a implinit in 28 februarie 18 ani si o primit felicitare de la domnu' Constantinescu. Ca o implinit 18 ani o stiut presedintele, da nu o stiut ca copilul nu are serviciu", povesteste batrinica. "Dulcea" companie a pasarilor si a animalelor salbatice In timpul conversatiei, la Elena vine in vizita o vecina, Victoria Alba. Ajunsa la 70 de ani, Victoriei ii place sa mai vada oameni straini pe Valea Inzelului: "Ni drag sa mai vedem oameni, ca noi stam aicea numa' cu vulpile, cu lupii, cu ursii. Toate fiarele fac prapad. Uliul ne duce puii, vulpile - gainile de linga casa, iar ursii ne maninca vacile din sat". In Valea Inzelului, batrinii mai pot vorbi acum doar cu pasarile. Viata curge nefiresc de incet in satul sarac, dar plin de frumusetile naturii si ale sufletelor batrinilor care s-au obisnuit aici, fara nici un fel de bucurii lumesti. In gospodariile oamenilor, nici macar ciinii nu stiu sa se joace. Dar satul, cu batrinii lui, e mai aproape de cer chiar si decit stincile care-l inconjoara din toate partile. LUCIAN DOBRATER Raspunsuri la scrisori Cind s-au cumparat apartamentele, s-au cumparat si cotele-parti indivize din proprietatea comuna Verghelia Adam, Bucuresti. La intrebarile dv. privind intretinerea si plata liftului, a raspuns Biroul pentru Asociatiile de Proprietari (situat in Bdul Regina Elisabeta 16, tel. 310.16.28/int 15.). "Liftul, in ansamblul cheltuielilor pe care le are Asociatia de Proprietari, are doua componente privind costurile: intretinerea/repararea lui si consumul de energie electrica aferent, componente care apar pe facturi diferite. Intrucit atunci cind s-au cumparat apartamentele s-au cumparat si cotele-parti indivize din proprietatea comuna (incluzind liftul). Intretinerea/repararea acestuia se repartizeaza proprietarilor functie de cota-parte indiviza de proprietate a fiecaruia, asa cum sint consemnate in Acordul de Asociere al Asociatiei de Proprietari, indiferent de pozitia apartamentului (parter, etaj 1 etc.). Consumul de energie electrica aferent functionarii liftului, consum care apare pe factura de energie electrica pentru partile comune, si reprezinta circa 70 la suta din valoarea facturii, se repartizeaza functie de numarul persoanelor care locuiesc in apartamente in luna pentru care se face repartizarea cheltuielilor. Daca blocul dv. nu are uscatorie la ultimul nivel, persoanele care locuiesc la parter si etajul 1 sint scutite de plata energiei electrice aferente functionarii liftului, administratia blocului fiind datoare sa blocheze usa de acces la lift de la et.1". Plata taxelor se face centralizat, prin intermediul administratorilor Horia Mavrodin, Bucuresti. Primaria municipiului Bucuresti ne-a comunicat: "In cazul asociatiilor de proprietari/locatari, plata taxelor se va face ca si pina in prezent, centralizat, prin intermediul administratorilor. La inceputul fiecarui an fiscal, contribuabilii au obligatia sa depuna «Declaratia de impunere» - valabila pentru anul fiscal in curs, privind taxele de salubritate si ingienizare - la DITL din cadrul primariilor de sector. Daca nu intervin modificari sau schimbari, declaratia de impunere ramine valabila si in anii fiscali urmatori. Contribuabilii (persoane fizice sau juridice) au obligatia sa ridice formularele declaratiilor de impunere de la sediile DITL". Luati legatura cu Avocatul Poporului Iuliana Neacsu, Bucuresti. In temeiul prevederilor Legii nr. 35/1997 privind organizarea si functionarea institutiei Avocatul Poporului, aceasta primeste si examineaza cererile persoanelor ale caror drepturi sau libertati cetatenesti au fost incalcate de catre autoritatile administratiei publice (art.13, lit. b), prin acte sau fapte administrative ilegale". Curier juridic Revocarea suspendarii conditionate (recidiva) Maria Mandache, Floresti-Cluj; Mihai Nuca, Sacele-Brasov; Cretu Busuioceanu, Rm. Vilcea; Ilie Grosu, Bucuresti Intr-adevar, din actele dosarului rezulta ca, anterior savirsirii faptei retinute in cauza, inculpata (inculpatul) a fost condamnata printr-o sentinta penala ramasa definitiva si ca s-a dispus suspendarea conditionata a executarii pedepsei respective, cu fixarea unui termen de incercare. Este de observat ca, prin art. 83 Cod penal, se prevede: "Daca in cursul termenului de incercare s-a pronuntat o condamnare definitiva, dupa expirarea acestui termen, instanta revoca suspendarea conditionata, dispunind executarea in intregime a pedepsei, care nu se contopeste cu pedeapsa aplicata pentru noua infractiune". Or, este evident ca inculpata (inculpatul), savirsind noua infractiune in intervalul termenului de incercare fixat de instanta, nu a respectat conditiile suspendarii conditionate a executarii pedepsei anterioare. In aceasta situatie, s-a impus revocarea suspendarii conditionate a executarii pedepsei, dispunindu-se, in mod legal, executarea in intregime a pedepsei aplicate. (Oana Valean) Sarbatoarea tiganilor la Costesti Sfintul Grigore, sarbatorit cu "goldane si Mertane" Veniti din toate colturile tarii, tiganii ortodocsi se aduna in fiecare an la Manastirea Bistrita pentru a saruta moastele Sfintului Grigore, cu o piosenie pe care multi nu o cred caracteristica spiritului etniei. O data consumat momentul religios, pelerinii lasa deoparte lucrurile serioase si pornesc petrecerea sarbatorindu-l pe Sfintul Grigore, ocrotitorul tiganilor. Un sfint "programat" in calendar iarna, dar pe care ei il cinstesc de Sf. Maria Mica, fiindca "iarna nu avem ocazie de iarba verde". "Cu goldane si Mertane", tigania si-a intins tabara la Costesti, linga Rimnicu-Vilcea. Pirande colorate, pirande in rochii de seara, gabori mustaciosi si rromi in costume elegante, cu palarie sau ochelari de soare Ray Ban, puradei. Mese imense, incarcate cu purcei fripti, maldare de mincare. Si sticle, sute si sute de sticle cu vin, bere si licori fine. Cei cu salbe si ghiuluri mai putine stau adunati in jurul Daciei, la un mititel si o bere. Cite un taraf plin de verva face dedicatii clanului care-i umple pe muzicanti de bani. "Pentru Pistruiatu' care-si termina vila si pentru cumnatu-sau care-si ia Mercedes la anu'". Si multe, multe alte urari de "multi parai" pentru "cei mai smecheri tigani". Isi afiseaza mindria exacerbata, care devine rapid opulenta aroganta. Dar asta nu are nici o importanta pentru ca ei sint stapini aici, cei mai tari si cei mai smecheri. Se distreaza si arunca cu bani. Pentru ca e "cea mai asundi dez baro cal rom". Sau, pentru majoritari, "cea mai mare sarbatoare a tiganilor". MARIUS NEMES Paruiala in direct la "Steaua ta norocoasa": Mihaela Radulescu a tras-o de codite pe roscata Andre "A fost un idol, dar mi-am schimbat total parerea", a declarat Andreea Antonescu La "Steaua ta norocoasa", emisiunea protevista gazduita de Mihaela Radulescu, surprizele se tin lant, mai ceva ca la "Surprize, surprize". Ba cite-un politician isi anunta candidatura la presedintie, ba Raduleascai ii cade sutienul, ba se crapa slitul la prea strinsa-i rochie. Totul in direct, cum in direct s-a produs si ultimul episod al celebrei - cum altfel - emisiuni, protagonista fiind, de data asta, Andreea Antonescu - Andre - care tocmai isi serba majoratul. Si daca tot a implinit 18 ani, frumoasa virsta, roscata noastra a primit, printre flori si bomboane, si o paruiala zdravana de la amfitrioana Raduleasca, cea trecuta bine de virsta adolescentei. "M-a durut foarte tare" In speta, Mihaela i-a urat Andreei "La multi ani" pentru cele 18 primaveri, specificind ca domnia sa are deja 31 (tot de primaveri). Roscata a replicat in gluma "Da, 31 de cind ai terminat liceul!" si gata paruiala. Tot in gluma, bineinteles, Raduleasca (lovita in orgoliul ei de femeie) s-a apucat de coditele Andreei si nu le-a mai dat drumul. "Au, ma doare, si daca atentezi la parul meu ma supar rau", a fost replica fireasca, intr-un zimbet schimonosit, al roscatei Andre. Raspunsul gazdei emisiunii a fost: "Nu la parul tau atentez". Si uite-asa au dus-o toata emisiunea, vai de steaua ei norocoasa! "Sa fie vorba de invidie?", se intreaba Andreea Antonescu si ne intrebam si noi. "O consideram un idol, imi doream sa ajung ca ea, dar mi-am schimbat total parerea. A mentinut o atmosfera tensionata tot timpul si am ramas cu gura cascata cind a inceput sa ma traga de par. Coditele nu sint rezistente si chiar m-a durut foarte tare. N-am facut decit o gluma nevinovata pe care ea a interpretat-o gresit. Dupa emisie mi-a intors spatele si nu mi-a mai vorbit. Plus ca a insinuat ca as avea si altfel de relatii cu baietii, ceea ce nu este adevarat. Eu nu am nici macar prieten", spune Andreea. "Am plecat foarte dezamagita de acolo". Totusi, roscata Andre chiar are o stea norocoasa. In curind, ea va prezenta o emisiune la Prima tv, a lansat chiar de ziua ei o linie de moda si a primit cadou de la parintii ei un superb apartament cu trei camere, complet mobilat, plus un BMW ultimul racnet. Pe care, din lipsa de carnet de conducere, o sa-l piloteze tatal ei. CRISTINA TOMA Cu premiul de la "Humorror", Malaele pleaca sapte zile la Barcelona A treia editie a festivalului de umor negru "Humorror" s-a incheiat si s-a soldat cu premii adevarate din partea firmei CONNEX. Poate cei de la telefonie mobila n-au resimtit gauri in buget, dar artistii romani simt precis ca le sint apreciate stradaniile. La sfirsitul ceremoniei de decernare a premiilor, toata suflarea prezenta la Teatrul Odeon a fost invitata pe scena, unde s-a mincat si s-a baut pe saturate. Sa cunoastem premiatii si premiile. Sectiunea de caricatura (Schizographia): Marele Premiu (3000 USD) - Florian Doru Crihana, pentru "Oaie Tatoo"; Premiul I (2000 USD) - Mihai Boaca, pentru "Fara cuvinte"; Premiul II (1000 USD) - Mihai Ignat, pentru "Turnul Babel"; Premiul III (500 USD) - Pavel Constantin, pentru "Roata etnogenezei". Sectiunea de teatru (LeThalia): Premiul de popularitate, pentru personajul de vesnic placuta amintire: Cioara din foaier; Premiul special de excelenta, pentru prestatie cu prestanta (o excursie de o saptamina la Paris) - Coca Bloos; Premiul de permanenta in excelenta (o saptamina la Barcelona) - Horatiu Malaele; Premiul special pentru imaginatie si imagine (o saptamina la Florenta) - Dragos Buhagiar; Cel mai bun actor (2000 USD) - Vasile Nedelcu; Cel mai negru, dar bun spectacol (5000 USD) - "Azi... ma Ubu" (Teatrul Luni). OTILIA MIHAILOV Pentru piesa "Nu ne mai trage pe dreapta", Vama Veche mizeaza pe umorul politistilor Cel de-al treilea album al formatiei Vama Veche e pe cale sa apara la MediaPRO Music. Discul se numeste "Nu ne mai trage pe dreapta" si se incadreaza in stilul bine cunoscut al trupei. Piesa care da titlul, "Nu ne mai trage pe dreapta", este dedicata Brigazii Politiei Rutiere, Directia Circulatie. Referitor la acest lucru, Tudor Chirila spune: "Piesa este plina de umor si eu cred ca cine nu are acest simt traieste degeaba. Nu credem ca melodia este acida sau rautacioasa si mizam pe umorul politistilor. Se poate spune ca este un protest al tuturor soferilor, care ar dori sa poata bea linistiti doua-trei beri, sa nu se intimple nici un accident, si politistii sa stea linistiti si sa vegheze la bunul mers al traficului". IUSTINA MUNTEANU Schimb de artisti intre Roma si Constanta Pentru un parteneriat mai bun si o colaborare in domeniul cultural si cel economic, judetul Constanta si provincia Roma (Italia) au hotarit, recent, sa se infrateasca. Reprezentantii celor doua regiuni pregatesc astfel programe culturale prin care, in curind, artistii romani vor evolua pe scenele din Roma, iar artistii italieni, la Constanta. Acest parteneriat s-a nascut in urma colaborarii lui Stelian Dutu, presedintele Consiliului Judetean Constanta - cel caruia i se datoreaza si realizarea celebrului festival "Mamaia 2000" -, cu Alberto Pascucci, presedintele Consiliului Provinciei Roma. Pentru realizarea acestui parteneriat, la mijlocul lunii septembrie, Stelian Dutu va pleca la Roma, oras desemnat, anul acesta, capitala europeana a culturii. (A.R.) Cu 11 zile inainte de a implini 69 de ani, Dem Radulescu a iesit din scena pentru totdeauna Ieri dupa-amiaza, in jurul orei 16.00, actorul Dem Radulescu s-a stins din viata, la Cimpina. In timp ce se deplasa spre comuna prahoveana Telega, impreuna cu un prieten al sau de cetatenie germana, Laurentiu Puiu, renumitului actor roman i s-a facut rau subit. El a decedat in masina, in drum spre Spitalul Municipal Cimpina. Maria Tudor, medicul de garda, a incercat sa-l resusciteze timp de 45 de minute, insa rezultatele interventiei au fost negative. Inima lui Dem Radulescu, incercata recent de un preinfarct, nu a rezistat acestui nou soc. Corpul neinsufletit se afla la Morga Spitalului Municipal Cimpina, de unde va fi ridicat in aceasta dimineata de membrii familiei. La 21 septembrie, Dem Radulescu ar fi implinit 69 de ani. VIOLETA STOICA Teatrul romanesc, in doliu Nascut in septembrie, 1931, la Rimnicu-Vilcea, Dem Radulescu (pe numele sau adevarat Dumitru Radulescu) a lasat in urma o prodigioasa cariera teatrala si cinematografica. A debutat cu pelicula "La virsta dragostei". Au urmat, printre altele, "Dragoste la zero grade", seria "BD-urilor", "Asta seara dansam in familie", "7 baieti si o strengarita", "Comedie fantastica", "Veronica" etc. A fost profesor la UATC si a fost, de-a lungul anilor, mentor al mai multor generatii de actori talentati. Era casatorit cu actrita Adriana Schiopu, cu care avea o fetita, Irina, de 12 ani. Ramas bun, Maestre! CLAUDIA DABOVEANU 