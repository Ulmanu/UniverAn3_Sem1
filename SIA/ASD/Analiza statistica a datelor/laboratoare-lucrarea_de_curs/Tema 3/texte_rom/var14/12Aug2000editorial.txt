 Cetateni in Tara dracilor? ______________________________________________________________________ Pe linga multele pacate pe care le are si nu vrea sa si le aminteasca (incercind sa para curat ca lacrima), Adrian Paunescu are meritul de a fi scris citeva poezii care il salveaza in timp. Una dintre ele se numeste "Ruga pentru parinti", cea pe care o cinta Stefan Hrusca. Nu cred ca exista roman, parinte sau copil, care sa nu fi vibrat la acest cintec! Ba, sint gata sa spun ca aceia care pot ride de batrini, care pot fi nepasatori sau ii pot chinui fac parte dintr-o categorie stranie si periculoasa, tocmai buna de ocolit sau de izolat. Acestia nu sint oameni decit la forma trupului si ar putea fi socotiti ca atare doar pentru faptul ca pot vorbi. Nimic mai mult. Dincolo de asta - salbaticie, cinism si o nepasare care vizeaza patologicul. Am vazut persoane care si-au abandonat parintii sau i-au alungat numai si numai pentru a le lua citeva lucrusoare. Am intilnit indivizi care isi acuzau mama si tatal ca nu le-au lasat o mostenire mai mare. Am dat si de oameni care au trait pe spatele parintilor ca niste lipitori, iar cind acestia au decazut fizic, si nu i-au mai putut duce, i-au indepartat ca pe niste gunoaie. Am vazut nebuni care si-au lovit parintii batrini, care au pus lacat pe fintina din care acestia beau apa. Ca ziarist, mi-a fost dat sa intilnesc toate aberatiile de care omul este in stare! Toate relele cu care unii au rasplatit bucuria de a exista mi s-au parut crime de neiertat. Mintea de vitei a acestora naste intimplari monstruoase. Si egoismul si foamea genereaza reactii salbatice. Dar, oricit de puternice ar fi acestea, in fata batrinetii neputincioase cu totii sintem datori sa facem un pas inapoi. Intii de toate, pentru ca nu depinde de unul sau de altul. Batrinetea si decaderea vin din conditia tragica a omului, din chiar carnea sa trecatoare, de unde vin si bucuria, si frumusetea. Ce am putea dispretui astazi ne va atinge cu siguranta miine. Garabet Ibraileanu, cel care zicea "batrinetea este suprema rusine", nici n-a putut-o indura. S-a sinucis. Cine e atit de nebun sa-si imagineze ca un batrin, fie el si sanatos tun, nu e coplesit de tristetea decaderii sale fizice? A rasuci cutitul in rana, a profita de asta mi se pare aproape crima impotriva umanitatii. Scriu toate acestea dupa ce am citit relatarea de ieri din "Evenimentul zilei" despre cele doua camine de batrini din Bucuresti. Ce se intimpla acolo ati putut vedea si la PRO TV. Sufletele haine ale celor platiti sa aiba grija de batrinetea unor semeni au chiar o traditie in aceste locuri. Nu de ieri, de alaltaieri, batrinilor li se iau banii! Nu de o luna-doua sint tinuti dezbracati pentru a scapa de corvoada de a-i spala! Nu de o luna li se dau medicamente care ii imping spre moarte! Practicile acestea au deja vechime! Si alti directori de aziluri au luat case de la muribunzi. Asemenea lucruri nu se puteau petrece pe vremea comunismului. Stiti de ce? Acesti oameni fara teama de Dumnezeu aveau o frica teribila de biciul autoritatilor! Acum, in democratie, ei nu mai intimpina vreo piedica! Pot sa-si arate hidosenia! Tare ma tem ca, la o privire mai atenta prin celelalte camine de batrini din tara, vom descoperi cazuri similare in foarte multe locuri. Si asta pentru ca Secretariatul de Stat pentru Persoane cu Handicap nu ajunge peste tot, pentru ca slujba de asistent social e socotita o corvoada, pentru ca preocuparea romanilor fata de ingrijirea batrinilor e undeva pe locul douazeci-treizeci pe lista de prioritati, dupa ciuperci si fructe de padure. Astea se pazesc mai strasnic pentru ca se cistiga bani din ele. Ar fi mult prea simplu sa reducem toata povestea la uritenia unor oameni care lucreaza in aceste camine si fac legea dupa cum le convine lor. Sa nu uitam ca sintem tara care da o alocatie de trei dolari pe luna pentru cresterea unui copil. A protestat cineva din cauza asta? Ati vazut demonstratii hotarite? In schimb, cei care au pierdut banii la FNI si vor despagubiri la valoarea falsificata bat strazile si cer banii, chiar de-ar fi sa fie reduse subventiile pentru copii si batrini! Vazind toate astea, ar trebui sa ne intrebam daca nu cumva traim intr-o tara cu fundul in sus? Nu cumva sintem cetateni in Tara dracilor? _________________________________________________________________ 