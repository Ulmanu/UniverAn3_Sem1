 Adrian Costea vrea sa ii denunte la Strasbourg pe magistratii francezi si romani Avocatul Eugen Ostrovschi, unul dintre aparatorii lui Adrian Costea, a criticat aspru modul in care i-a fost tratat clientul in ultimele doua saptamini la Paris atit de catre magistratii francezi, cit si de cei romani, aflati acolo in cadrul unei comisii rogatorii internationale. "In timpul perchezitionarii, sediilor firmelor lui Costea de la Paris li s-au scos parchetul si faianta, iar toate documentele au fost puse in saci si luate fara sa se stie ce s-a luat", au spus avocatii lui Costea. Ei au anuntat ca Adrian Costea are de gind "sa faca plingere la Curtea de la Strasbourg, unde va veni vremea sa raspunda magistratii francezi si cei romani pentru toate aceste modalitati de comportament". Avocatii lui Costea mai declara ca clientul lor s-a prezentat la audieri joia trecuta, in biroul judecatorului Henri Pons, unde au fost prezenti si magistratii romani. In timpul audierii, Costea a refuzat sa raspunda la intrebarile magistratilor, invocind pretinsa sa imunitate de ambasador itinerant al presedintelui Romaniei. Avocatul Ostrovschi a invocat Conventia de la Viena din 16 decembrie 1969, potrivit careia Costea nu poate fi obligat sa accepte nici macar audierea in calitate de martor, cu atit mai putin inculparea. Apararea a sustinut ca de aceeasi imunitate beneficiaza si membrii familiei lui Costea, facind trimitere la sotia acestuia, Valentina, pe numele careia apar unele firme participante la escrocherii si spalare de bani. Tot Ostrovschi ne-a precizat ca pasapoartele diplomatice ale lui Costea expira la data de 26 mai 2001, iar misiunea conferita de presedintele Emil Constantinescu de ambasador "at large" expira pe data de 30 noiembrie 2000. Contrar celor sustinute de avocat, MAE a anuntat ca din data de 9 mai a.c. au fost suspendate titlurile si pasapoartele diplomatice detinute de Adrian Costea si sotia acestuia, Valentina. L-am intrebat pe avocat de ce nu a vrut Adrian Costea sa raspunda la intrebarile magistratilor din moment ce sustine ca este nevinovat? "Clientul meu detine secrete confidentiale si ar fi degradant pentru el sa participe la audiere ca diplomat. Pe deasupra, nici nu are timp de pierdut", ne-a raspuns Ostrovschi. Numele lui Costea apare in cel putin sase dosare In Franta, Adrian Costea si sotia lui, Valentina, sint cercetati pentru mai multe infractiuni savirsite intre anii 1992-1996, intre care se numara spalarea de bani proveniti din Romania (peste 100 milioane de dolari). In Romania, el este cercetat deocamdata doar intr-un singur dosar penal ("Agroholding" - importuri de motorina pe banii BIRD si Banca Mondiala) pentru fals, uz de fals, inselaciune in conventiile cu statul roman, contrabanda. Numele sau insa mai apare si in alte dosare penale: dosarul "Albumul", unde de curind s-a cerut ridicarea imunitatii deputatului PDSR Viorel Hrebenciuc; in dosarul "Jimbolia" de contrabanda cu petrol spre Iugoslavia, prin firma sa "Star Trade", precum si in dosarul afiselor electorale pentru campania din 1996 a lui Iliescu si PDSR, introduse fraudulos in tara, fara plata taxelor vamale. ONDINE GHERGUT Din ciclul "Popa Tökes si strugurii cei acri": "Un ungur la Cotroceni e totuna cu un negru la Casa Alba" Intrunit simbata la Tirgu-Mures, Consiliul Reprezentantilor Unionali al UDMR l-a desemnat pe senatorul Gyorgy Frunda drept candidatul formatiunii la functia suprema in stat. Din cele 93 de voturi valabil exprimate, Frunda a obtinut 59, contracandidatul lui, pastorul Tökes Laszlo, 34 de voturi. Si presedintele Uniunii, Marko Bela, a fost propus pentru candidatura, dar acesta a refuzat, spunind ca din pozitia pe care o are poate sa faca si alte lucruri, mult mai bune pentru UDMR. Takacs Csaba va conduce campania candidatului UDMR Consiliul Consultativ al UDMR s-a intrunit vineri seara pentru a decide daca UDMR isi alege un candidat pentru presedintie sau daca va sprijini unul roman. Desi unii au sustinut ca Romania nu se afla intr-un stadiu al democratiei atit de avansat incit un minoritar sa spere ca va cistiga functia suprema, calculele pragmatice au determinat alegerea variantei cu candidat propriu. Folosind aceeasi tactica si la alegerile din 1996, capii UDMR au asigurat atunci formatiunii o pozitie avantajoasa, negociind voturile pentru turul doi. Desemnat de majoritatea filialelor, senatorul Gyorgy Frunda a spus ca accepta sa intre in competitia electorala deoarece nici unul dintre candidatii care s-au lansat pina in prezent nu si-a asumat "problema maghiara". Programul lui ar putea fi structurat pe 5 puncte: pastrarea si dezvoltarea identitatii maghiare; raminerea in spatiul romanesc a tinerilor maghiari, o viata crestina, cooperare regionala si impunerea unui stil occidental de viata. Propus de Organizatia Cluj a UDMR, episcopul Laszlo Tökes a acceptat bucuros competitia interna, afirmind: "Ma motiveaza Timisoara si vad ca in Romania se aduna norii grei ai restaurarii regimului anterior". De la tribuna, Tökes l-a atacat pe Frunda spunind ca la alegerile anterioare acesta nu a reusit sa obtina voturile tuturor maghiarilor, UDMR obtinind un procent mai mare decit candidatul la presedintie. Tökes considera ca imaginea lui Frunda s-a deteriorat din cauza compromisurilor facute, impreuna cu intreaga conducere a UDMR, pentru a ramine la guvernare. Tökes a pus doua conditii pentru candidatul UDMR la presedintie: sa nu conditioneze participarea UDMR la guvernare si sa nu faca aliante cu partidele postcomuniste. Tökes a mai afirmat ca un candidat maghiar pentru fotoliul de la Cotroceni are tot atitea sanse cit un candidat de culoare in America. Dupa anuntarea rezultatelor, pastorul a devenit deosebit de vehement. "UDMR isi continua traiectoria gresita. S-a dovedit ca Uniunea ramine o grupare exclusivista, unde cei care vor schimbarea nu pot patrunde. Eu as fi reprezentat o alternativa marcanta fata de domnul senator. Cred ca eu sint cel care reprezinta gindirea politica de autonomie care caracterizeaza maghiarii", a declarat Tökes. Senatorul Frunda a anuntat ca si-a ales staff-ul electoral, care urmeaza sa fie condus de presedintele executiv al UDMR, Takacs Csaba. Ce comunitate, ce Transilvanie si ce Romanie dorim? Dat fiind si cadrul de desfasurare, proaspatul candidat al UDMR nu a facut nici o referire la un program pentru toti cetatenii. El s-a referit doar la comunitatea maghiara, urmind ca programul si discursul sa sufere modificari pe parcursul campaniei electorale. Frunda si-a asumat programul electoral al UDMR, simplificat de presedintele Marko Bela intr-o singura fraza: "Ce comunitate, ce Transilvanie si ce Romanie dorim?". Pe capitole, programul UDMR se refera la 3 aspecte: reforma generala a sistemului romanesc; dezvoltarea regionala si o consistenta referire la conditia minoritatilor. Presedintele Marko Bela a declarat ca ratiunea alegerii unui candidat propriu vine din dorinta de a nu se sparge coalitia aflata la guvernare. "Coalitia are trei candidati. UDMR optind pentru sprijinirea unuia dintre ei ar fi dezechilibrat raportul de forte, or noi vrem ca aceasta coalitie sa functioneze pina la sfirsit", sustine liderul maghiar. Marko Bela spune ca UDMR este deschisa oricarei colaborari, cu orice formatiune care accepta programul Uniunii. Referindu-se la o posibila alianta cu PDSR, presedintele UDMR a spus ca "nu o exclud, dar nu vad baza unei intelegeri". Blocul Reformist din UDMR, prin deputatul Szilaghy Zsolt, a cerut ca persoanele care candideaza pe listele electorale sa fie verificate de CNSAS inainte ca acestea sa-si depuna candidatura. Marko Bela a promis ca va cere Comisiei Nationale de Studiu a Arhivelor Securitatii sa faca publice numele celor care au colaborat cu fosta Securitate. CORA MUNTEANU Marko Bela cere citeva ordonante de urgenta Proaspat ales candidat la Presedintia Romaniei, Gyorgy Frunda, care este si membru al Delegatiei Romaniei la Adunarea Parlamentara a Consiliului Europei, a anuntat ca a propus infiintarea functiei de avocat al poporului pentru problemele minoritatilor. Acesta ar trebui sa urmareasca respectarea tratatelor si acordurilor referitoare la minoritati, iar in cazul in care sint incalcate, sa atentioneze Comisia juridica sau Comisia de monitorizare. Propunerea a fost trimisa Comisiei juridice a APCE si trebuie sa fie votata de catre plenul Adunarii. Una peste alta, udemeristii au cazut de acord ca prioritare, dupa alegeri, sa fie construirea unei autostrazi Oradea-Brasov, retrocedarea bunurilor bisericesti si universitatea maghiara de stat. Liderul UDMR, Marko Bela, este convins ca actuala coalitie nu se va putea mobiliza pentru a adopta in parlament Legea imobilelor nationalizate si Legea administratiei publice locale. Drept urmare, Marko Bela este de parere ca legile respective ar trebui adoptate prin ordonante de urgenta si va cere acest lucru, pina la sfirsitul lui septembrie, premierului. TEODORA GEORGESCU Petre Roman vede luminita de la capatul vizelor Uniunea Europeana va preciza, pina la sfirsitul lunii noiembrie, data la care va renunta la obligativitatea vizelor pentru cetatenii romani care calatoresc in spatiul Uniunii, a declarat seful diplomatiei romane, Petre Roman, la intoarcerea din turneul european efectuat saptamina trecuta la Paris, Bruxelles si Hanovra. "Comisia Europeana va face un nou demers catre Consiliul de Ministri si vom avea un raspuns, in orice caz pozitiv, cred eu, pina la sfirsitul lunii noiembrie", a afirmat Petre Roman, explicind ca un raspuns pozitiv inseamna "eliminarea pur si simplu a obligativitatii vizelor, fie fixarea datei clare de la care acest lucru se va intimpla". Ministrul roman de externe, citat de MEDIAFAX, a mentionat ca, pentru a se renunta la obligativitatea vizelor, este necesar ca oficialitatile de la Bucuresti sa indeplineasca "criteriile si conditiile cu privire la controlul frontierelor, la controlul asupra trecerii ilegale a frontierei si la controlul asupra cetatenilor romani care produc necazuri, incalca legea in tarile din vest". Petre Roman a mai apreciat ca "sint sanse bune" pentru introducerea unui nou capitol de negociere la UE in urmatoarele luni, pe linga cele patru deja acceptate de oficialii europeni. (M.F.) Demiterea lui Alexandru Ciocalteu, lung prilej de vorbe si de ipoteze PNL il acuza pe Isarescu de partizanat politic Guvernul sustine ca Ciocalteu a fost prost manager Desi comunicatele guvernamentale neaga orice implicare politica, PNL este convins ca revocarea din functia de presedinte al Casei Nationale de Asigurari de Sanatate a lui Alexandru Ciocalteu (fost membru PNTCD, actual membru PNL) este o manevra taranista. "In ciuda profesionalismului sau de necontestat in domeniul medical, nu a reusit sa se impuna ca manager al acestei institutii si nici ca un bun gestionar al fondurilor, cauze pentru care in sistemul de sanatate conflictele nu mai conteneau", afirma guvernul. Reamintim ca revocarea lui Ciocalteu de catre premierul Isarescu s-a facut la solicitatea ministrului sanatatii, Hajdu Gabor (UDMR), si a ministrului finantelor, Decebal Traian Remes (demisionar PNL). PNL afirma ca PNTCD creeaza noi tensiuni in coalitie Toate aceste motivari nu sint insa de natura sa linisteasca suspiciunile liberalilor. Si asta rezulta clar din declaratia pe care ne-a acordat-o ieri presedintele PNL, Mircea Ionescu-Quintus: "S-a procedat asa din ratiuni imprevizibile. Este surprinzator ca, pe vremea cind era membru PNTCD, Alexandru Ciocalteu era bun manager, dupa cum reiese din mentinerea lui atita timp in aceasta functie. Deodata insa, dupa ce a devenit membru PNL, Ciocalteu se dovedeste incapabil, incompetent...Trebuie sa se remarce ca, desi dl Remes nu mai este in PNL, liberalii nu si-au renegat niciodata spusele, PNL recunoscind in continuare ca Decebal Traian Remes este un bun ministru al finantelor". Vineri, imediat dupa revocarea lui Ciocalteu, conducerea PNL a luat o pozitie dura fata de aceasta decizie. Intr-un comunicat remis presei, liberalii il acuzau pe Isarescu de partizanat politic in favoarea PNTCD, reprosindu-i ca a luat aceasta masura "in loc sa analizeze in mod impartial si cu responsabilitate cauzele blocajului din sistemul national al asigurarilor de sanatate si sa ofere solutii". "Prin aceasta demitere, primul-ministru se indeparteaza tot mai mult de statutul de independent si pune in pericol indeplinirea mandatului primit la investirea din decembrie 1999", se afirma in comunicatul PNL. Trecind de la Isarescu la PNTCD, liberalii ii acuzau pe taranisti de "crearea unor noi tensiuni in coalitie" pentru ca solicita "demiteri pe motive politice". Remus Opris: "O decizie luata din ratiuni administrative" Fata de acuzatiile liberalilor, Remus Opris sustine ca PNTCD n-a avut nici un amestec in ceea ce priveste demiterea lui Alexandru Ciocalteu. "Aceasta schimbare, facuta la solicitarea ministrului sanatatii si a ministrului finantelor, consider ca va aduce cu sine rezolvarea unor blocaje sesizate, in repetate rinduri, intre Casa Nationala a Asigurarilor de Sanatate, Ministerul Finantelor si Ministerul Sanatatii", crede Opris. Cit priveste aspectul politic al revocarii lui Ciocalteu, invocat de PNL, Opris considera ca numirea lui Virgil Paunescu in locul lui Ciocalteu nu este de natura sa favorizeze PNTCD, ci este o decizie luata din "ratiuni administrative". Cristian Dumitrescu spune ca premierul este pentru unii muma, pentru altii, ciuma Senatorul PD Cristian Dumitrescu si-a exprimat ieri uimirea fata de "viteza" cu care a reactionat premierul Mugur Isarescu la solicitarea PNTCD in numirea noului presedinte al Casei Nationale de Asigurari de Sanatate (CNASS), in timp ce in cazul Casei Nationale de Pensii, unde ar fi trebuit sa fie desemnat un reprezentant al PD, nu da dovada de aceeasi rapiditate, transmite Mediafax. "Numirea foarte rapida a noului presedinte al CNASS, la solicitarea expresa a celor care prin algoritm detineau aceasta functie, si anume PNTCD, demonstreaza ca primul-ministru raspunde rapid la comenzile venite din partea partidului care-l propune la Presedintia Romaniei", a declarat Cristian Dumitrescu. El a spus ca PD s-ar fi bucurat daca premierul ar fi dat dovada de aceeasi rapiditate in cazul numirilor reprezentantilor PD la Casa Nationala de Pensii. CRISTINA SOFRONIE MIHAELA CONSTANTINESCU Spinosul drum al PDSR catre Internationala Socialista "Degeaba iti prinzi trandafirul la rever daca nu-ti schimbi lenjeria intima" Internationala Socialista a fost si inca mai este un vis pentru orice partid social-democrat, carnetul de membru al acestui for echivalind cu permisul de acces intr-un club mondial select. Cea dintii formatiune politica romaneasca ce a avut deschisa poarta "clubului" a fost partidul lui Sergiu Cunescu, PSDR. Acesta l-a adus, cu recomandare speciala, si pe mai tinarul Partid Democrat condus de Petre Roman, ambii aspiranti primind calitatea de membru plin al Internationalei Socialiste in urma cu patru ani. Inainte de aceasta, li s-a cerut sa faca ceva prin care sa arate ca tind spre coagularea unui pol social-democrat in Romania. Si au facut Uniunea Social-Democrata in septembrie 1996, cu doar citeva saptamini inaintea alegerilor generale din 17 noiembrie. Astfel, PSDR a obtinut 10 locuri in Camera Deputatilor si unul in Senat datorita locomotivei PD, iar democratii si-au prins la rever trandafirul Internationalei Socialiste, pe care singuri nu l-ar fi primit prea usor. Istoria se repeta Copiind aproape perfect procedura din 1996, tot in septembrie si tot cu citeva saptamini inaintea alegerilor, PSDR face acum jocul cu PDSR. Incheie un protocol prin care oficializeaza participarea la alegerile parlamentare pe liste comune cu partidul lui Ion Iliescu si anunta o fuziune imediat dupa alegeri, intr-un viitor Partid Social Democrat. Evident, PSDR primeste locuri in parlament, de aceasta data locomotiva fiind PDSR. Partidul lui Iliescu viseaza la permisul de intrare in Internationala Socialista. Democratii lui Petre Roman sustin insa ca decizia forului nu va fi in concordanta cu sperantele PDSR. "Daca isi pun trandafirul Internationalei la butoniera, dar nu-si schimba lenjeria intima, degeaba: nu-i primeste nimeni in club", spune Bogdan Niculescu-Duvaz, vicepresedinte al Partidului Democrat. PD, pe post de arbitru Internationala Socialista are o anumita procedura de primire a noilor membri. Mai intii, candidatura PDSR trebuie acceptata de catre Comitetul pentru Europa Centrala si de Est (unde seful grupului pentru Pactul de Stabilitate este Petre Roman). Iata deci o prima cumpana. Daca se aproba, decizia este trimisa Comitetului pentru Finante si Administratie, care trimite in tara de provenienta a partidului candidat o comisie pentru a face o evaluare, pe baza acestui raport Comitetul urmind sa ia o hotarire prin consens. Iata o a doua cumpana, caci daca un singur membru este impotriva (de exemplu, PD), candidatura nu este admisa. Daca este acceptata, ceea ce PDSR-ului nu i s-a intimplat pina in prezent, desi a avut doua incercari, atunci candidatura este validata de congresul Internationalei. Primul asemenea congres va avea loc in 2002, unde PDSR spera sa participe la brat cu PSDR. Ce atitudine va avea PD? Ne spune Bogdan Niculescu-Duvaz: "Atita timp cit PDSR nu va dovedi ca este social-democrat modern in viziunea Internationalei, atita timp cit va avea, asa cum are acum, un discurs populist, noi nu vom fi de acord". "E ca si cind ai baga un buldog pe gaura facuta de un soricel" Ce zice PSDR? "Nu mai e nevoie ca PDSR sa parcurga toate etapele pentru a deveni membru al Internationalei pentru ca atunci cind se va face fuziunea intre PSDR si PDSR (n.r. - programata pentru prima jumatate a anului 2001) va fi vorba despre un singur partid", afirma Alexandru Athanasiu, liderul PSDR. Ce planuri are PDSR? Viitorul partid rezultat din fuziunea cu PSDR se va numi Partidul Social Democrat, la care se va mai putea usor adauga codita "din Romania" si, prin urmare, initialele ar fi aceleasi cu cele ale actualului membru al Internationalei: PSDR. Astfel, la Congresul Internationalei Socialiste din 2002, fruntasii PDSR se vad "bagati" in "club", fara sa se mai ajunga la verificarile pe care partidul nu le-a trecut de doua ori pina acum. "Nu va fi posibil asa ceva pentru ca nu PSDR absoarbe PDSR. E ca si cind ai baga un buldog pe gaura facuta de un soricel", spune Duvaz. El afirma chiar ca PSDR s-ar putea alege cu o sanctiune din partea Internationalei, tocmai pentru ca incearca sa aduca pe usa din dos un partid care a fost respins deja de doua ori. Ba mai mult, democratii spun ca PSDR risca sa-si piarda si credibilitatea. Pentru ca mai intii a facut parte din CDR, explicind internationalilor ca a preferat dreapta intrucit social-democratii romani sint colorati prea in rosu. Apoi s-a aliat si a adus in Internationala PD, iar acum fuzioneaza cu PDSR, partidul pe care l-a calificat adesea in Internationala ca fiind neocomunist. Bogdan Niculescu-Duvaz aminteste ca exista si un precedent la Internationala, anume retrogradarea Partidului Social Democrat din Ungaria din calitatea de membru plin la statutul de observator pentru ca a facut gesturi ce aduc atingere valorilor Internationalei. La toate acestea, Alexandru Athanasiu, presedintele PSDR, raspunde printr-un proverb vechi romanesc: "Ciinele moare de drum lung si prostul de grija altuia". NARCISA IORGA Bref Emil Constantinescu, incognito pe Aeroportul Otopeni "Multi am fost, putini am ramas", o zicala pe care presedintele Emil Constantinescu a putut-o simti pe pielea sa, acum, la sfirsit de mandat. In alte vremuri, mai ales in preajma remanierilor guvernamentale, Aeroportul Otopeni era invadat de toti ministrii, basca "curtenii" din Palatul Cotroceni, adunati cu mic cu mare pentru a-l conduce, la plecare, sau a-l intimpina la revenirea in tara pe seful statului. Nu acelasi lucru s-a petrecut si la ultima vizita intreprinsa de Emil Constantinescu, in calitate de presedinte al Romaniei, in SUA. "Prezent" a spus de doua ori, si la plecarea si la revenirea suitei prezidentiale, numai Zoe Petre, consilier prezidential. Fiind stiuta afinitatea pe care Zoe Petre o are fata de Emil Constantinescu, nu se poate spune ca prezenta acesteia pe aeroport a fost numai pentru ca din suita a facut parte si fiul ei, Dan Petre, consilier la Cotroceni pe probleme de politica externa. In rest, la plecare n-a fost prezent din partea guvernului decit Constantin Dudu Ionescu, ministrul de interne. La sosire, alaturi de Zoe Petre, au dat mina cu presedintele doar generalii Mircea Chelaru si Cornel Paraniac. CRISTINA SOFRONIE Quintus mai vrea o data la Senat Presedintele PNTCD, Ion Diaconescu, se codeste feciorelnic sa anunte oficial daca va candida pentru un nou mandat de parlamentar. Omologul sau liberal, Mircea Ionescu-Quintus, nu are aceleasi ezitari. Quintus ne-a declarat ieri ca, "in urma rugamintilor pe care mi le-au adresat simbata membri ai conducerii filialei liberale Prahova", va candida pentru un nou mandat de senator pe listele cu care PNL se va prezenta in acest judet. Mircea Ionescu-Quintus ne-a mai precizat ca nu exclude posibilitatea de a se retrage din aceasta functie pe parcursul mandatului. "In primul rind, trebuie sa-mi dea Dumnezeu sanatate, ca nu mai am 40 de ani. Dar stiu ca sint apt sa fac fata increderii cu care ma vor investi prahovenii, prin votul pentru un nou mandat de senator". S-a mai stabilit ca, pentru Camera Deputatilor, locul intii sa-i revina, pe listele liberalilor prahoveni, lui Dinu Patriciu (fost lider PL'93 in Camera Deputatilor in perioada 1992-1996). De altfel, acesta se va ocupa si de campania electorala pe care o va desfasura PNL in Prahova. (C.O.) Simona Marinescu a "sedus" 100 de aperisti Petre Roman, presedintele PD, a semnat simbata la Calarasi citeva dintre carnetele de partid ale unor noi membri veniti de la ApR. Incepind de acum o luna, presedintele organizatiei PD Calarasi este Simona Marinescu, fostul lider fiind destituit din cauza slabelor rezultate obtinute de PD in alegerile locale. Simona Marinescu sustine ca numarul fostilor aperisti care au venit la PD depaseste 100, acestia reprezentind "nucleul dur" al organizatiei ApR Calarasi, printre ei aflindu-se si trei consilieri judeteni. Petre Roman a facut simbata o vizita in judetul Calarasi, la intilnirea cu liderii organizatiei locale a PD afirmind, conform Mediafax, ca alegerile din toamna au "un caracter de rascruce", iar drumul Romaniei nu mai trebuie sa fie, ca pina acum, "ineficient si in care se bate pasul pe loc". (N.I.) PDSR Sibiu mai baga un leu, mai trage o data Principala formatiune politica din opozitie, PDSR, si-a finalizat simbata, la Sibiu, listele pentru alegerile generale din aceasta toamna. In fruntea acestora au fost pusi doi perdanti ai alegerilor locale, respectiv candidati pentru fotoliile de primar in cele doua municipii ale judetului: Sibiu si Medias. La Senat, primul pe lista a fost nominalizat Dionisie Bucur, fost primar - timp de zece ani - al Mediasului, iar la Camera Deputatilor, primul pe lista figureaza Ioan Cindrea, in prezent director general al DGMPS Sibiu. Ioan Cindrea este presedintele Organizatiei Judetene Sibiu a PDSR, iar Dionisie Bucur este unul dintre vicepresedintii acesteia . (I.G.) Popularii aradeni au fost absorbiti de PNL Filiala aradeana a PPDR a trecut, simbata, la PNL. Presedintele PPDR Arad, deputatul Mihaita Calimente, a declarat ca miscarea a fost pregatita de mult timp si ca s-a asteptat incheierea tratativelor la nivel central inainte de a lua o decizie la nivel local. Prin absorbtia PPDR, PNL si-a intarit pozitia in Arad, cistigind 5 primari, 39 consilieri locali si doi consilieri judeteni. In urma trecerii la PNL, Mihaita Calimente a ajuns favorit pentru primul loc pe lista partidului la Senat. Absorbtia PPDR de catre PNL a fost a doua miscare de acest gen inregistrata la Arad in ultimele zile, dupa trecerea filialei Partidului Pensionarilor la PDSR, desi aceasta cochetase, nu cu mult timp in urma, cu Victor Surdu. (S.T.) Iliescu isi poarta zimbetul peste Ocean Presedintele PDSR, Ion Iliescu, ia cu asalt Statele Unite ale Americii printr-o vizita de opt zile. In perioada 10-18 septembrie, Ion Iliescu va avea intilniri cu oficiali ai Administratiei Clinton, la Departamentul de Stat, cu consilieri ai presedintelui SUA, congresmeni, oameni de afaceri si oficiali ai FMI si ai Bancii Mondiale, informeaza un comunicat al PDSR. Ion Iliescu are angajate o serie de interviuri la CNN, Washington Times, Reuters, Wall Street Journal, The New York Times si Chicago Tribune. Vizita lui Ion Iliescu este a doua a unui lider PDSR in America de Nord. Luna trecuta, prim-vicepresedintele Adrian Nastase a efectuat un turneu pe continentul american, vizitind SUA si Canada.(L.P.) Pentru a nu pune in pericol vasele aflate in tranzit, Blocada Dunarii se suspenda temporar In trei zile, convoaiele oprite au ocupat toate locurile sigure de acostare din avalul baricadei plutitoare Dupa trei zile de blocada, ieri dupa-amiaza la ora 16.00, circulatia pe Dunare a fost reluata in dreptul orasului Calarasi. Daca executivul nu va accepta doua dintre cele 17 revendicari ale Federatiei Sindicatelor Navigatorilor din Romania (FSNR) - anularea datoriilor armatorilor catre bugetul de stat si exceptarea de la plata accizelor pentru motorina, barjele si impingatoarele (pastrate in zona pina la noi ordine) isi vor relua diseara pozitia in dispozitiv, iar blocada va fi reluata pe termen nelimitat. Prima nava carea a traversat Dunarea dupa ridicarea blocadei a fost o barja sub pavilion ucrainean, care avea un bolnav la bord. Urcat pe barja, Petre Roman ameninta Serbia Ministrul de externe Petre Roman s-a deplasat simbata la Calarasi pentru a incerca sa evite un incident international. Urcat pe baricada plutitoare a marinarilor fluviali, ministrul le-a dat dreptate sindicalistilor si le-a promis pentru azi, luni, o intilnire cu premierul Mugur Isarescu, ministrul finantelor Decebal Traian Remes, si ministrul transporturilor, Anca Boagiu. Daca acestia vor promite, destul de convingator, introducerea pe ordinea de zi a sedintei de joi a executivului discutarea celor doua ordonante cu facilitati fiscale pentru armatori, sindicalistii vor dispune eliberarea definitiva a Dunarii. Stergerea datoriilor pe care operatorii fluviali le au catre stat ar putea reprezenta prima trecere corecta a unor sume la datoria publica. S-ar accepta, astfel, niste pierderi cauzate nu de o administrare gresita sau de fraude, ci de o decizie politica a statului roman. Navigatorii au ajuns in stare de faliment si au pierdut contracte de milioane de dolari cu firme straine din cauza pozitiei adoptate de Romania in chestiunea Kosovo. Impunerea si respectarea embargoului impotriva Serbiei a insemnat incetarea activitatii navelor autohtone chiar si dupa eliminarea de pe Dunare a ramasitelor podurilor de la Novi Sad. Neputind sa ierte ca am fost impotriva lor, sirbii interzic si acum accesul vaselor cu pavilion romanesc pe tronsonul sirbesc al Dunarii. Taxele impuse de sirbi la traversarea celor doua noi poduri de la Novi Sad, taxe aplicate cu incalcarea Conventiei internationale a Dunarii, ridica pretul petrolului si nu permit armatorilor autohtoni sa concureze cu alte firme de transport fluvial. Petre Roman a recunoscut ca relatiile diplomatice dintre cele doua tari stau la baza pierderilor si concedierilor efectuate de companiile noastre si, luat de valul campaniei electorale, a tinut un discurs amenintator la adresa vecinilor nostri: "In acest moment, Statele Unite ale Americii cer ca Republica Federala Iugoslavia sa nu fie recunoscuta ca urmasa de drept a fostei Iugoslavii, membra a Organizatiilor Natiunilor Unite. Noi, poate ca am avut unele rezerve in legatura cu aceasta chestiune, dar, daca se comporta ca si o tara care incalca legalitatea internationala, ne vom alatura si noi acestei initiative", s-a "zburlit" Petre Roman, dupa care a coborit pe uscat pentru a semna carnetele de partid ale unor noi membri. Un convoi bulgaresc a incercat sa sparga barajul De simbata noaptea, la bordul unuia dintre impingatoare s-a format un comandament de urgenta, care a dezbatut eventuala suspendare a blocadei. Deschiderea vremelnica a circulatiei pe Dunare, conditionata de raspunsul guvernului, s-a votat ieri dupa-amiaza. Argumentele pro nu au tinut nici de rugamintile lui Petre Roman, nici de increderea intr-o decizie favorabila din partea cabinetului Mugur Isarescu, ci de situatia creata pe Dunare. Aproximativ 20 de convoaie straine (ucrainene, rusesti si bulgaresti), pline toate cu combustibil pentru sirbi, erau acostate in aval de Calarasi, asteptind sa urce pe fluviu. Din informatiile Pazei de Coasta, precum si din verificarile protestatarilor, ieri seara nu mai existau locuri unde barjele aflate in tranzit sa opreasca in siguranta. Mai mult, tot ieri, s-a petrecut primul incident care a pus in pericol si circulatia navelor noastre. Un convoi bulgaresc ce transporta spre Serbia motorina a incercat sa sparga blocada. "Am desprins repede trei impingatoare si le-am iesit inainte, obligindu-i sa dea inapoi. Nenorocirea este ca au acostat fortat la doi kilometri de barajul nostru si au intrat, cum ar veni, in dispozitivul nostru, blocind Dunarea. Acum, nici navele noastre nu mai pot trece decit cu mare greutate si cu riscuri", povesteste Barbu Chirita, secretarul general al FSNR. "De aceea trebuie sa dam drumul la Dunare, sa nu se intimple ceva. Si mai vedem luni seara ce facem, in functie de intilnirea de la Bucuresti". MARIANA BECHIR Peremistii lui Funar au ocupat centrul Clujului cu masini de gunoi Ei au amenintat ca se arunca sub rotile basculantelor venite sa astupe sapaturile arheologice din Piata Unirii Intentia Prefecturii Cluj de a aplica recomandarile Comisiei Nationale a Monumentelor Ansamblurilor si Siturilor Istorice (CNMASI) de a conserva prin astupare zidurile romane descoperite in Piata Unirii s-a transformat simbata intr-un mare scandal provocat de membrii PRM si unii angajati ai primariei lui Funar. Simbata dimineata, autobasculantele Regiei Autonome a Domeniului Public (RADP), pline cu pamintul necesar astuparii gropilor, au reusit sa descarce doar patru incarcaturi. Ca sa impiedice accesul celorlalte camioane la groapa, consilierii locali ai PRM si-au parcat masinile pe trotuar. In consecinta, sapte basculante de cite 16 tone incarcate cu nisip si pamint au ramas blocate in piata. In plus, consilierii PRM si angajatii primariei lui Funar s-au postat in spatele basculelor, amenintind ca se arunca sub rotile camioanelor daca sapaturile vor fi acoperite. Trecatorii care au incercat sa-si expuna punctul de vedere au fost taxati de peremisti drept tradatori vinduti ungurilor. In jurul orei 15.00, satui de injuraturile consilierilor PRM, de amenintarile cu raminerea fara serviciu si chiar cu moartea, angajatii RADP si-au strins uneltele si au plecat acasa. La fel au procedat si soferii camioanelor, ei plecind cu masinile incarcate. Imediat, Piata Unirii a fost ocupata de masinile de transportat gunoi ale Salprest si Napoget, dirijate cu grija de agentii de circulatie. In citeva minute, Piata Unirii a fost inconjurata de masini de gunoi, tractoare, camioane si chiar un TIR cu remorca, pentru a impiedica umplerea gropilor. Seara, in piata, mirosul de mici era acoperit de mirosul degajat de cele zece masini de gunoi parcate aici. Pentru a fi siguri ca nimeni nu va ridica masinile si ca nu va incerca sa umple groapa, inspectorii Directiei control din primarie, in frunte cu sefa lor, Minodora Fritea, au stat peste noapte in piata. PRM ne face de ris fata de ofiterii NATO Ieri dimineata, Piata Unirii arata precum garajul unei societati de salubritate. Consilierul PRM Eugen Pop a declarat ca peremistii sint decisi sa stea in piata pina la demiterea prefectului. Serviciul mass-media din primarie a informat ca la fel vor proceda si angajatii primariei, fara a preciza cine va prelua atributiile acestora. In fata acestei manifestari de forta, prefectul Bogdan Cergizan a renuntat deocamdata sa umple gropile din centrul Clujului. El a precizat ca spera ca masinile de gunoi sa dispara in scurt timp pentru ca ofiterii NATO, care sint asteptati la Cluj, sa nu aiba ocazia de a vedea mizeria si dezordinea din centrul istoric al orasului. Actiunea de umplere a gropilor din Piata Unirii va continua dupa terminarea exercitiului NATO. BOGDAN STANCIU 