 Corespondenta din Nisa de la Daniel Roux Romania va avea 15 voturi in viitorul Consiliu European Dupa inca o noapte de negocieri si dupa ce Franta a fost nevoita sa produca un al patrulea proiect de acord, care sa tempereze nemultumirea tarilor mici, intilnirea la virf de la Nisa a tarilor Uniunii Europene a reusit sa adopte o reforma a institutiilor europene, conceputa ca o conditie necesara pentru realizarea viitoarei extinderi la 27 de membri. Franta, Germania, Marea Britanie si Italia ramin cu cite 29 de voturi in Consiliul European, mentinindu-se astfel si paritatea franco-germana care a pus atitea probleme de calcul, data fiind diferenta demografica de 18 milioane de locuitori dintre cele doua state. Belgia, tara care blocase acordurile pina in ultima clipa, a obtinut 12 voturi in Consiliu de Ministri, cu unul mai putin decit Olanda. Cea mai cistigata pare sa fie Romania, care obtine trei voturi fata de varianta de simbata, deci va avea 15 voturi in viitorul Consiliu de Ministri. Era evident ca cifra initiala 12 nu reflecta ponderea ei demografica, in raport cu celelalte tari. Lituania se vede si ea cu un numar sporit de voturi - sapte. In favoarea Romaniei pare sa fi pledat mai cu seama protestele statelor mici ale UE, care au cerut insistent recalcularea voturilor in Consiliu, atit pe criteriul demografic, cit si pe cel politic. In forma lui finala, cu 27 de membri, viitorul Consiliu de Ministri va dispune de 346 de voturi, cu o majoritate calificata de votare fixata la 258 de voturi si o minoritate de blocaj de 89 de voturi. Toata lumea pare multumita la acest capitol, fiindca s-a redus diferenta dintre tarile mari si cele mici. Spania si Polonia au tras marele loz cistigator, cu cite 27 de voturi fiecare. Franta a negociat foarte strins, dar nu a reusit sa extinda pe cit ar fi dorit votul cu majoritate calificata. O Uniune veche, acum intr-o noua prezentare Per total insa, nu se poate spune ca maratonul negocierilor de la Nisa i-ar fi permis Uniunii Europene sa treaca intr-o noua etapa, din care sa dispara dreptul de veto si sa se generalizeze sistemul de votare cu majoritate calificata. Dar nu se degaja inca o noua filozofie comunitara, care sa depaseasca interesele nationale ale statelor membre, unele dintre ele aflate intr-o afisata concurenta. Este o adaptare, nu e reforma profunda. Dar complicata masinarie avanseaza, iar procesul primirii de noi membri, desi situat la un orizont indepartat, continua sa prinda dimensiuni concrete. Comisia Europeana, deocamdata neschimbata Comisia Europeana, organ executiv al UE, este in prezent compusa dintr-un colegiu de 20 de membri, inclusiv presedintele sau. Germania, Franta, Marea Britanie, Italia si Spania dispun de cite doi comisari, celelalte zece tari, de cite unul. Statele mari au acceptat sa isi piarda al doilea comisar, insa abia din 2005. Numarul final al membrilor Comisiei Europene va fi decis "in unanimitate" de statele membre dupa largire, ceea ce lasa sa se intrevada noi discutii in contradictoriu. Satisfactie in rindurile candidatilor la aderare Mica reforma care s-a operat la Nisa pentru extinderea Uniunii ar trebui sa fie suficienta pentru satisfacerea celor 12 state candidate la aderare, care se temeau de un esec. Cei 15 au facut minimul posibil pentru ca acceptarea de noi membri sa nu paralizeze institutiile europene, Comisia Europeana, Consiliul de Ministri si Parlamentul. Este insa greu de crezut ca acest acord fara anvergura poate permite o buna functionare a unei Uniuni largite. "Am suferit un proces enorm si complex de transformare: am platit un pret social ridicat. Este timpul acum ca Europa sa recunoasca faptul ca am reusit, si cea mai buna metoda de a face asta este accelerarea negocierilor de aderare", a spus ministrul de externe ungar, Janos Martonyi. Tratatul de la Nisa nu raspunde insa marii intrebari a momentului, cea legata de data oficiala de intrare. Emite doar speranta ca tarile candidate vor putea participa la viitoarele alegeri europene din 2004, ceea ce presupune faptul ca acestea, unele dintre ele macar, vor fi deja membre ale Uniunii. MAE saluta deznodamintul de la Nisa Ministerul Afacerilor Externe de la Bucuresti a salutat incheierea lucrarilor Consiliului European de la Nisa, care consacra reforma institutiilor Uniunii Europene, pentru adaptarea lor la procesul de extindere aflat in curs de desfasurare, prin primirea noilor membri din regiunile central si est-europeana si cea mediteraneana, se arata intr-un comunicat remis de ministerul de externe. Deciziile finale adoptate de Consiliul European reflecta in mod corespunzator propunerile avansate de Romania cu privire la reprezentarea fiecarui stat membru printr-un comisar in cadrul colegiului Comisiei Europene, determinarea numarului de voturi in cadrul Consiliului prin reflectarea criteriului demografic, Romania urmind sa beneficieze de 15 voturi, extinderea deciziilor adoptate cu vot majoritar calificat la un numar important de noi domenii in care actiunea la nivel comunitar este mai rationala si mai eficienta decit la nivel national", se mai arata in comunicat. ( I.A. ) Nisa prelungit Incheiat ieri, summitul de la Nisa a intrat deja in istorie ca fiind cel mai lung de la crearea Uniunii Europene. Potrivit unui document oficial al Comisiei Europene, au mai existat doua summit-uri lungi, care nu au depasit insa trei zile: cel de la Stuttgart si de la Atena, ambele desfasurate in 1983. Ca numar de ore de discutie, alte doua summit-uri, de la Amsterdam, in iunie 1997, si cel de la Berlin, martie 1999, s-au apropiat de cel de la Nisa, cu doua zile si o noapte de negocieri-maraton. Summit-ul de la Nisa va "ramine in istorie ca o mare reuniune prin amploare si complexitatea problemelor care au fost rezolvate", a afirmat presedintele francez Jacques Chirac, incercind sa isi alunge somnul, dupa o noapte de tranzactii obositoare. Cel mai lung summit din istoria UE a facut "victime" si printre ziaristii care nu au rezistat pe parcursul noptii de dezbateri, de duminica spre luni, si s-au retras pe unde au putut pentru a trage un pui de somn. Si inaltii oficiali au facut fata cu greu unei nopti de nesomn, dimineata abia reusind sa isi tina ochii deschisi pentru declaratii. ISABELLA ALEXANDRESCU Strip-tease pentru Mos Craciun Aflat in trecere prin Londra, in cadrul traditionalului periplu in jurul lumii, Mos Craciun a avut o surpriza indeosebi de placuta: in poala lui nu au vrut sa se aseze copii care sa ii recite poezii si sa spuna ce cadouri isi doresc, ci niste modele apetisante, imbracate doar in lenjerie intima, care aproape ca i-au sucit mintile Mosului, relateaza popularul cotidian "The Sun". Acesta si-a amintit cu greu locul unde isi "parcase" sania si nu a rezistat tentatiei de a tine in brate pe una dintre frumoasele modele, iesite pe strada in intimpinarea lui, doar in sutien si bikini, in ciuda frigului de afara. Aparitia tinerelor aproape dezbracate a cam incurcat si traficul, soferii raminind cu ochii la nurii neobisnuitul spectacol desfasurat in plina strada, in ciuda temperaturii scazute. Originala idee a intilnirii dintre Mos Craciun si manechine a avut-o designerul de moda Janet Reger, care si-a prezentat in aceasta maniera originala colectia pentru Craciun. ISABELLA ALEXANDRESCU Flash MI5, agentia de pierdut documente secrete Inca un agent al serviciului de securitate interna al Marii Britanii (MI5) a pierdut duminica o serie de documente secrete, declansind un nou scandal pe tema securitatii informatiilor in rindul serviciilor secrete britanice. Agentul, a carui identitate nu a fost dezvaluita, si-a uimit sefii cu care urma sa aiba o intrevedere, telefonind panicat in statia Dorset, unde coborise din tren, pentru a intreba daca nu i-a gasit cineva servieta pe care o uitase in compartiment. Conducerea MI5 a lansat imediat o actiune de recuperare a pretioaselor documente, dar ele nu au fost gasite pina in prezent. Acesta este cel mai recent dintr-o serie de incidente similare, in care agenti ai serviciilor secrete pierd informatii intr-o maniera copilareasca. ( C.V. ) Cel mai batrin Italianul Antonio Todde, in virsta de 111 ani, a preluat onorabilul si venerabilul titlu de decan de virsta al omenirii, detinut pina saptamina trecuta de americanul Benjamin Harrison Holcomb, care a decedat la virsta de 111 ani si noua luni. Antonio Todde traieste in Sardinia, el intrind simbata in Cartea Recordurilor, relateaza AFP. "Tziu Antoni" (unchiul Antonio) este nascut pe 22 ianuarie 1889 si va sarbatori peste o luna si jumatate cea de-a 112-a aniversare. Todde a primit simbata vizita unor oameni de stiinta italieni, care fac teste de ADN asupra populatiei din aceasta regiune, pentru ca longevitatea in zona este foarte ridicata. Secretul longevitatii italianului, dupa cum singur declara, ar fi simplu: o ceasca de cafea cu lapte dimineata, un pahar cu vin la prinz si o viata fara stres. ( C.M. ) 