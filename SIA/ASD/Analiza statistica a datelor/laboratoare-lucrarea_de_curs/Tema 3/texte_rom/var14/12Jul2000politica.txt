 Scrisoare catre liberali Argument Saptaminile acestea PNL strabate un moment crucial. In fata sa stau decizii de care depind nu numai soarta sa ca partid in urmatorii ani, ci si felul in care va arata lumea politicii romanesti si chiar intreaga societate romaneasca la inceputul noului mileniu. In acest moment consider de datoria mea sa vin in intimpinarea tuturor intrebarilor si nedumeririlor ce s-au ridicat mai ales in ultimele zile. Vreau sa dau un raspuns direct si onest si in acelasi timp sa conturez ceea ce cred a fi o viziune pragmatica, principiala si realista asupra situatiei in care ne aflam si a perspectivelor ce ni se deschid. Acest lucru este cu atit mai necesar cu cit in fireasca dezbatere de idei generata de aceasta conjunctura istorica, cu inerentele ei contradictii, emotii si inconsecvente s-au strecurat interpretari si ipoteze care necesita fie rectificari substantiale, fie o ferma infirmare. Inainte de orice, doresc sa fac o precizare pe care o consider foarte importanta. In cele ce urmeaza voi formula si trata problemele avind in vedere doar punctul de vedere al intereselor tarii si punctul de vedere al intereselor PNL. Sarcina mea este usurata de faptul ca, in realitate, astazi, ca intotdeauna in istoria Romaniei moderne, aceste interese se identifica in mod natural. Am vrut sa fac aceasta precizare pentru a evita citirea acestei scrisori sub influenta confuziei create in ultimul timp: anume ca discutiile, negocierile si decizia ce urmeaza a fi adoptata la Consiliul National ar fi determinate in mare masura de interese personale sau de grup. In ceea ce ma priveste, pentru a evita astfel de suspiciuni, am si anuntat public ca, indiferent de structura noii puteri ce va rezulta din alegeri nu doresc sa ocup fotoliul de ministru de justitie sau un alt fotoliu ministerial, dupa cum nu voi accepta nici o alta pozitie in parlament, in afara aceleia de deputat. Unei persoane responsabile, care se bucura de privilegiul de a detine o functie importanta in partid in aceste momente, nu ii este ingaduit sa faca loc unor considerente inguste sau egoiste. Nu cred ca incape vreo indoiala ca dezbaterea si decizia cu privire la strategia preelectorala a partidului nostru trebuie sa aiba ca punct de plecare doua elemente: pe de o parte, o radiografie clara si realista a situatiei politice actuale si, pe de alta, o definire precisa si pragmatica a intereselor si obiectivelor partidului. O tratare superficiala sau emotionala ar fi unul dintre cele mai grave pacate pe care le putem comite in actualul context. Interesele si obiectivele politicii PNL In ceea ce priveste interesele PNL imi este teama ca prea multe au fost spuse si scrise in chiar sinul partidului nostru in ultima vreme fara o preocupare minimala de a le identifica si formula precis. Imi este greu sa cred ca interesele partidului ar trebui definite azi in termeni de loialitate fata de o entitate politica de care este adevarat ca istoria ultimilor 60 de ani ne-a apropiat, dar de care, in acelasi timp, realitatea atitudinilor si conduitei sale din ultima vreme pare din ce in ce mai mult sa ne diferentieze. La fel de greu imi vine sa cred ca PNL ar trebui sa-si subsumeze interesul unei fidelitati fata de o personalitate politica sau alta. Afirm inca o data principiul pe care s-a construit prestigiul partidului nostru in indelungata sa istorie: singura fidelitate pe care PNL o accepta neconditionat este dubla fidelitate fata de tara si fata de el insusi. Restul sint contracte sau intelegeri politice ce trebuie respectate in parametrii conveniti atit timp cit si partenerul le respecta, dar care pot fi sau nu pot fi reinnoite, dupa cum interesele partidului si ale tarii o cer. Acceptarea neconditionata a oricarei alte conditii poate fi susceptibila in cel mai fericit caz de naivitate politica si in cel mai rau caz de tradare a intereselor partidului. In mod similar imi este greu sa accept ca interesele partidului nostru ar trebui definite in termeni negativi. Interesul partidului nostru nu poate fi formulat in sensul impiedicarii unei entitati politice sa acceada la putere. Interesul real este de a accede el insusi la putere pentru a pune in practica masuri liberale, intr-un moment in care liberalismul se confunda cu interesul national. Inlaturarea unui adversar de la putere nu poate fi in sine un obiectiv politic viabil in Romania de azi. Cu atit mai putin, el nu poate defini interesele unui partid cum este partidul nostru. Din contra, cred ca in actuala conjunctura politica romaneasca PNL trebuie sa-si defineasca interesele si obiectivele intr-o maniera pozitiva, solida si constructiva. Cred ca sistemul politic romanesc este suficient de matur si ca izolarea unui partid politic care contravine normelor sistemului rezulta in mod automat din comportamentul partidului insusi. Avind un anumit tip de atitudini, valori si comportament acest partid se autoizoleaza mai devreme sau mai tirziu. Nu este nevoie ca PNL sa-si fixeze ca obiectiv acest lucru. Este suficient ca PNL sa ofere o alternativa politica viabila si restul se rezolva de la sine. Pe scurt, cred ca in actualul context politic romanesc interesele si obiectivele PNL pot fi rezumate astfel: valorificarea experientei de guvernare cistigata si punerea in practica a masurilor inspirate de principiile liberale, cu rezultate concrete, pozitive pentru populatie. In plus, nu trebuie uitat ca PNL este astazi inca departe de a fi ceea ce ar trebui sa fie din punct de vedere al fortei parlamentare si politice. Pentru a redeveni ceea ce a fost si ceea ce ar trebui sa fie partidul trebuie sa mai creasca. Potentialul cresterii organizationale si electorale exista. Interesul partidului ne cere sa valorificam neintirziat acest potential. Prin urmare ar fi un act de iresponsabilitate ca in aceste momente sa desconsideram interesul fundamental al partidului si sa aminam pe termen nedefinit ceea ce putem face azi, respectiv un pas decisiv in transformarea partidului in ceea ce traditia sa istorica ii cere sa fie: centrul si pivotul politicii romanesti. Avem, deci, de ales intre doua obiective: 1. unul minimal, si anume pastrarea pozitiei existente in momentul de fata, ceea ce ar condamna partidul la o permanenta lupta pentru supravietuire parlamentara, cum s-a intimplat in ultimii 10 ani. Partidul National Liberal ar continua astfel sa oscileze intre 5 si 10% din optiunile electoratului, raminind o voce prea putin insemnata pe scena politica romaneasca; 2. unul maximal - o constructie politica puternica cu un larg suport electoral si o pondere parlamentara substantiala care sa asigure infaptuirea unui program liberal in Romania secolului si mileniului urmator. In aceste conditii PNL poate acumula peste 20% din optiunile de vot, avind totodata un insemnat potential de crestere. O asemenea forta politica a viitorului ar insemna totodata reintoarcerea la traditia Bratienilor care, imbinind viziunea cu pragmatismul, au facut din PNL cel mai important partid politic al tarii si din Romania o tara europeana. Datele realitatii politice actuale Dinamica electorala Intreaga strategie preelectorala a PNL trebuie sa se bazeze pe recunoasterea lucida a faptului ca realitatea politica a anului 2000 este diferita de cea din 1996, 1992, 1990 si, bineinteles, de cea din 1946-1947. A ne raporta obsesiv la aceste momente si la configuratiile si problemele politice specifice lor si a neglija actuala situatie politica si problemele momentului ar fi o eroare fatala partidului. De exemplu, luind ca reper anul 1996 trebuie observat ca au avut loc mutatii majore atit in configuratia spectrului politic, cit si in preferintele si atitudinile electoratului. Au avut loc reasezari si clarificari in ceea ce priveste optiunile unui important segment al clasei politice romanesti, reasezari ce s-au manifestat chiar si institutional prin formarea de noi entitati politice. In acelasi timp, a avut loc un proces de maturizare a electoratului insotit de o articulare a asteptarilor sale de la sistemul politic romanesc, intr-un mod mult mai pragmatic si eliberat de constringeri ideologice. Experienta guvernarii din ultimii patru ani ne-a maturizat si pe noi, ajungind sa putem intelege ce a fost bine, ce a mers, ce nu a mers si de ce, in aceasta perioada. Acum cunoastem mult mai bine potentialul si limitele noastre si ale posibililor nostri parteneri. Toate cele de mai sus trebuie luate serios in calcul atunci cind ne pronuntam asupra pasilor urmatori pe care partidul nostru trebuie sa-i faca. In ceea ce priveste electoratul, toate studiile si sondajele ne infatiseaza aceeasi realitate. Dincolo de existenta unor nuclee dure de votanti captivi la stinga si la dreapta spectrului politic, in acest moment s-a constituit un centru masiv de votanti, pregatiti sa-si dea votul nu pe baza de sloganuri populiste sau considerente ideologice, ci pe baza unei analize atente a ofertei programatice si umane propuse de fortele politice. Acestora li se adauga si cei care isi formuleaza intentia de vot in termeni negativi, adica vor vota ca sa sanctioneze. Astazi exista, asadar, un potential de expansiune pentru o forta politica apta sa convinga acesti oameni ca in Romania se poate face si politica profesionista si responsabila, ca se poate invata din greselile trecutului, ca se poate construi sistematic si coerent. PNL nu poate sa nu ia in considerare aceasta realitate. Pe de o parte, PNL este un partid cu adevarat democratic ce actioneaza cu fata catre electorat. El urmareste atent atitudinile si optiunile acestuia potrivit principiului ca ofertele politice se construiesc nu numai in functie de optiunea doctrinara, ci si in functie de problemele reale ale electoratului. Pe de alta parte, aceasta situatie permite realizarea obiectivului nostru maximal: consolidarea PNL ca pivot si centru al sistemului politic romanesc. A nu privi cu seriozitate aceste doua argumente ar fi un act de iresponsabilitate politica, o tradare atit a electoratului, cit si a intereselor partidului. Dinamica politica In paralel cu aceste configurari ale electoratului, in ultimii ani au avut loc importante clarificari si reasezari la nivelul partidelor si formatiunilor politice. Desi acest proces firesc de clarificare si sedimentare nu este incheiat, tendintele sale sint clare inca de pe acum. In mod nesurprinzator, mai multe personalitati si entitati politice s-au desprins din corsetul doctrinar si institutional in care erau tinute in cadrul aparatului politico-ideologic al unei stingi nereformate, dar usor cosmetizate si au facut un pas hotarit in directia centrului politic, zona in care se hotaraste astazi dinamica politica a oricarei tari civilizate. PNL nu poate sa nu salute aceste miscari care, in traiectoria lor, se intilnesc in mod inevitabil cu doctrina si practica partidului nostru. Trebuie reamintit ca, in cursul istoriei sale din ultimul secol, PNL a tins in mod constant ca, din punct de vedere practic, sa fie centrul si pivotul politicii romanesti. In functie de context si conjunctura a fost menirea altora sa alerge la extreme. PNL, prin atitudine pragmatica si responsabila, a echilibrat balanta instabila pusa in pericol de multe ori de excesele de dreapta si de stinga ale unora sau ale altora. In paralel cu aceasta imbucuratoare, pentru noi, miscare spre centru, a unor forte de opozitie, principalul partener de guvernare a cunoscut un debusolant si dezamagitor proces de erodare organizationala, confuzie doctrinara, imobilism, apatie politica si atomizare. Ne doare sa constatam aceasta trista realitate dar nu putem accepta ca in continuare sa fim afectati in mod nemeritat de acest proces pentru simplul fapt ca am dorit ca, sub conducerea lor, alaturi de ei sa impartim responsabilitatea guvernarii. Departe de a ne eschiva de la asumarea greselilor facute, greseli din care am invatat in mod sigur multe, dorim totusi sa nu mai platim oalele sparte de altii. Totodata, nu putem sa nu observam ca, in vreme ce PNL s-a consolidat si a crescut in ultimii ani, devenind din ce in ce mai mult un partid modern, profesionist si eficient, partenerii nostri din Conventie, in acelasi interval, au intrat pe calea unui proces de descrestere si atomizare. Noi nu putem prevedea in acest moment unde si cum se va termina acest proces. Ceea ce putem spune cu certitudine este ca, desi am atentionat de nenumarate ori pe colegii nostri de coalitie ca lucrurile nu merg bine, semnalul nostru a fost sistematic ignorat. PNL, partid aflat azi pe o traiectorie in plina expansiune, nu-si poate permite sa preia povara revigorarii unui partener aflat in cadere libera, cu atit mai mult cu cit partenerului nu-i pasa nici de situatia in care se afla, nici de solutiile si sprijinul oferit de noi. PNTCD este un partid bolnav. Ii lipsesc azi viziunea, vigoarea, resursele umane si vointa politica de a se reforma pe sine, si cu atit mai putin de a imagina, construi si conduce o alianta politica majora. A recunoaste acest lucru si a accepta noua realitate politica este conditia minimala pentru orice dialog serios cu PNTCD. In sfirsit, o radiografie realista a situatiei politice actuale nu poate trece cu vederea prezenta masiva a PDSR pe partea stinga a spectrului politic. Nu incape nici o indoiala ca aceasta este o prezenta dezechilibranta pentru spatiul politic romanesc. PNL are datoria istorica de a o contrabalansa printr-o constructie politica puternica de centru-dreapta. Voi prezenta mai departe ipotezele de lucru in acest sens. Pina atunci insa cred ca trebuie subliniat un aspect important privind situatia PDSR in actualul context. In ciuda aparentei sale forte, PDSR este astazi un partid cu probleme. In primul rind, oricit de paradoxal ar parea, este vorba de probleme electorale. O buna parte a posibililor votanti PDSR dau un vot punitiv si nu unul constructiv. Ei vor sa sanctioneze actuala putere si, in lipsa unei alternative viabile, voteaza PDSR pentru ca nu-si pot folosi votul intr-un sens constructiv, mai bun. O data ce aceasta alternativa viabila va fi insa conturata in spectrul politic, lucrurile se vor schimba substantial. In al doilea rind, PDSR este un partid ce are inca multe probleme interne nerezolvate. Cea mai importanta este lupta surda intre reformatori si conservatori. Multe depind de felul in care se va termina acest conflict, dar PNL nu are nici caderea, nici capacitatea sa-l influenteze. Lectia ultimilor patru ani Nu putem incheia aceasta privire generala asupra situatiei politice actuale, fara a mentiona ceea ce cred ca este una dintre cele mai importante invataturi pe care PNL trebuie sa o extraga la sfirsitul celor patru ani in care a participat, de pe pozitia de partener minoritar, intr-o guvernare care a avut realizari importante, dar si multe nereusite. Aceasta invatatura se refera la falsitatea ideii ca te poti situa de partea buna a lucrurilor, indiferent de rezultate. Forta si identitatea unui partid nu vin doar din asumarea unor pozitii doctrinare, etice sau principiale, ci si din (sau mai ales din) rezultatele concrete in planul politicilor si masurilor sustinute de partid. Fara rezultate, partea buna a lucrurilor poate fi confundata foarte usor cu partea rea a lucrurilor. Credinta mea este ca intelegerea si asumarea acestei realitati de catre PNL pot insemna incheierea unui capitol al evolutiei sale postdecembriste si deschiderea unuia nou, eliberat de angoasele unui trecut traumatizant. In felul acesta putem privi cu pragmatism si incredere spre viitor avind constiinta ca experienta parcurgerii unei lungi tranzitii si a unei guvernari tumultuoase nu ne-a slabit, ci din contra, ne-a facut mai intelepti si mai puternici. PNL trebuie si poate sa fie astazi un partid al constructiei. PNL poate contribui decisiv la reasezarea spectrului politic romanesc. Mai mult, o poate face in directia dorita de el, o directie care corespunde traditiei istorice a partidului nostru. Fidelitatea fata de PNL si de valorile liberale Intrebarea ridicata in mod insistent este in ce masura satisfacerea imperativelor politice ale momentului pericliteaza puritatea doctrinara sau identitatea partidului nostru. Raspunsul, cred eu, trebuie cautat atit in istoria partidului, cit si in numele sau. Partidul nostru este liberal si national. In decursul intregii sale istorii el si-a ghidat actiunea politica urmind ambele repere. Aceasta, cred eu, este sursa fortei, trainiciei si continuitatii istorice a partidului nostru. In functie de context si conjunctura istorica, partidul nostru, pastrind nealterat spiritul valorilor liberale, a actionat in incercarea de a conferi spectrului politic romanesc si, implicit, tarii echilibrul necesar, exploatind eficient conditiile externe. Facind acest lucru el s-a dovedit astfel nu numai promotorul idealurilor liberale, dar si al celor nationale. Aceasta actiune dublu concentrata este trasatura istorica specifica partidului nostru. Astazi este timpul ca PNL sa-si reia acest rol istoric ce ii apartine si sa-si reafirme deplina identitate politica si istorica. Redefinirea rolului nostru in noua alcatuire a spectrului politic romanesc, departe de a fi o abdicare de la principiile si traditia liberala, este o actiune care corespunde intru totul spiritului marilor decizii politice luate in trecut de marii barbati de stat liberali. In plus, liberalismul nu este o ideologie. Nimic nu este mai strain adevaratei gindiri liberale decit exclusivismul si fundamentalismul doctrinar. Nu exista un singur tip de liberalism, ci o mare familie de atitudini, comportamente, idei si mentalitati care au in comun valorile liberale. Tocmai pe aceasta baza a fost posibil ca in ultimii 200 de ani liberalismul sa fundamenteze actiunea politica a unor forte politice diverse, de la centru-stinga la centru-dreapta. Variante si optiuni strategice pentru PNL Intrebarea care se pune este care dintre ipotezele de lucru si alternativele posibile poate duce cel mai bine la atingerea acestui obiectiv, respectind in acelasi timp interesele PNL, asa cum au fost infatisate mai inainte. Prima varianta este aceea de a intra in alegeri singuri. Doua lucruri trebuie spuse de la bun inceput cu privire la aceasta varianta: a) decizia nu trebuie luata avind ca reper alegerile locale. Acestea reprezinta un criteriu inselator. Este bine cunoscut ca logica alegerilor locale este diferita de cea a alegerilor generale. b) adoptind aceasta decizie nu poate fi exclus riscul de a nu intra in parlament. Dincolo de problemele logistice si de infrastructura electorala, in aceasta ipoteza mai avem si handicapul de a veni dintr-o coalitie care, pe de o parte, nu ne-a lasat spatiul de expansiune si de expresie si, pe de alta, ne pune in pozitia de a fi asociati cu greseli de care nu sintem responsabili. In aceasta varianta exista, in ceea ce priveste prezidentialele, doua posibilitati. Prima, anume aceea de a sustine candidatul altei formatiuni politice sau un candidat independent, este o optiune pe care nu ne-o putem asuma. Toate datele pe care le avem pina acum despre acest tip de strategie politica ne duc la concluzia ca riscul de a nu intra in parlament este mare. Voturile obtinute de candidatul prezidential s-ar distribui cu preferinta in favoarea partidului din partea caruia candideaza; daca este vorba de un candidat independent, voturile s-ar distribui in principal in favoarea partidului cu care este identificat. Cea de a doua, anume de a sustine un candidat propriu, prezinta un risc mai mic. Problema care apare aici este de alta natura. Din cauza fidelitatii neconditionate fata de aliatii politici, noi nu avem pregatit un candidat prezidential propriu, competitiv. Este prea tirziu si este prea periculos sa ne lansam intr-un experiment. Totusi, privind retrospectiv, nu putem evita concluzia trista ca sintem, la modul foarte concret, victimele fidelitatii noastre, intr-un moment in care sintem acuzati tocmai de infidelitate politica. CDR PNL a propus in 1999 solutia candidaturii pe liste proprii la alegerile locale a tuturor formatiunilor politice din CDR, la cererea organizatiilor locale si avind doua ratiuni fundamentale: CDR nu mai functiona practic, iar capitalul sau de incredere se eroda continuu. Noi am considerat ca singura solutie pentru revigorarea CDR ar fi fost testarea in alegerile locale a fortei politice a fiecarui membru al aliantei si protejarea capitalului CDR pentru alegerile parlamentare. Din nefericire, PNTCD a refuzat aceasta solutie si a diminuat substantial capitalul politic al CDR in alegerile locale. Cu toate acestea, PNL a continuat lupta pentru refacerea CDR. Protocolul semnat de PNL si PNTCD ar fi putut sta la baza procesului de revigorare a aliantei. Dar PNTCD refuza cu obstinatie sa respecte acest protocol preferind sa provoace distrugerea CDR decit sa accepte rezultatele alegerilor locale si ale sondajelor de opinie. Conform acestui protocol, conducerea aliantei si ponderea pe listele parlamentare ar trebui sa se stabileasca pe baza a trei sondaje de opinie. Or, conform ultimelor sondaje de opinie, PNL este cea mai puternica formatiune a aliantei. PNL este gata sa revina in CDR in cazul in care PNTCD va respecta protocolul de functionare a acesteia si va accepta faptul ca alianta trebuie sa devina o Conventie Liberala. Dar toate semnalele care au venit dinspre PNTCD au aratat, inca o data, ca refuza un parteneriat real cu PNL. Marea alianta Acest punct de vedere a fost una dintre primele ipoteze de lucru ce au fost lansate, chiar din timpul campaniei electorale pentru alegerile locale. Un impediment major in realizarea acestui tip de alianta este incapacitatea potentialilor aliati de a stabili reguli clare si ferme pentru desemnarea candidatului prezidential unic. Este suficient sa amintesc ca Partidul Democrat a declarat in mod ferm ca nu va renunta la sustinerea unui candidat propriu pentru alegerile prezidentiale. Acest fapt reprezinta, chiar de la inceput, un obstacol decisiv in calea realizarii unei astfel de coalitii preelectorale. PNL-ApR In cele din urma ramine varianta constructiei politice PNL - ApR. Exista mai multe argumente care sint incurajatoare in aceasta privinta. In primul rind este vorba de compatibilitatea dintre electoratul PNL si ApR, evidentiata de toate sondajele de opinie si analizele politice facute in ultimii ani. Cele doua formatiuni politice se adreseaza aceluiasi tip de electorat si sint sustinute de acelasi tip de electorat. Mai mult decit atit, ultimele cercetari arata ca atit electoratul celor doua formatiuni politice, cit si o treime din intreg electoratul romanesc, doresc o asemenea constructie politica. In al doilea rind, sondajele arata ca segmentul electoral al votantilor acestei constructii politice ar putea fi extins. Cele doua surse ale acestei extinderi sint, pe de o parte, indecisii, si, pe de alta, electoratul care exprima intentie de vot sanctionatoare sau negativa. Aceleasi sondaje arata ca spatiul de expansiune al noii constructii politice este de 33-36%. Dar masura in care acest spatiu va fi ocupat va depinde de eficienta campaniei electorale. Un al treilea argument se refera la consolidarea si extinderea bazei pe care o avem in administratia publica. Constructia politica PNL-ApR ar duce practic la dublarea prezentei noastre in administratie, cu toate consecintele strategice si politice decurgind din aceasta. Trebuie adaugat si efectul de antrenare adus de aparitia unei forte politice de o asemenea anvergura in spectrul politic romanesc. PNL ar deveni noul pivot al politicii romanesti si acest lucru e singura cale de a contrabalansa aplecarea spre stinga a spectrului politic romanesc. Nu trebuie pierdut din vedere ca in aceasta varianta exista siguranta intrarii in Parlament si nu oricum, ci in conditia paritatii pe liste. La capitolul riscuri trebuie mentionate trei riscuri majore: a) riscul repetarii istoriei electorale din 1992 cind, prin desprinderea de CDR, PNL a platit un pret mult prea mare; b) experienta PAC-PL '93; c) riscul ideologic sau degradarea imaginii liberale a partidului; Aceste riscuri, precum si altele nementionate aici trebuie serios luate in calcul. Voi discuta separat riscul ideologic intr-o sectiune speciala, mai jos. In perioada 1990-1996, spectrul politic a fost divizat in functie de opozitia comunism - anticomunism. PNL nu a inteles in 1992 acest adevar elementar, cind a decis sa participe pe liste proprii la alegerile parlamentare, situindu-se pe o pozitie opusa vointei electoratului. Sanctiunea politica a fost neintrarea in parlament. Aceasta eroare a fost repetata de PAC si PL Ô93 in 1996, alianta acestor doua partide nereusind sa obtina nici macar suma scorurilor din sondajele de opinie. Si experienta acestor doua partide a aratat ca electoratul este cel care trebuie ascultat. In perioada 1996-2000, electoratul a fost pus in situatia sa inteleaga ca simpla adoptare a unei solutii anticomuniste nu este de natura sa ofere raspunsuri concrete problemelor cu care se confrunta Romania: scaderea nivelului de trai, somaj, inflatie, scaderea puterii de cumparare, dezordine si nesiguranta. Iata de ce acum, in anul 2000, structurarea spatiului politic romanesc nu se mai poate face pe baza opozitiei comunism - anticomunism, ci in functie de rezolvarea problemelor aflate pe agenda reala a electoratului care sunt, in special, de natura economico-sociala. Concluzii In final, doresc sa amintesc ca din ianuarie 1990, cind am devenit membru PNL, si pina in prezent actiunea mea politica a urmarit un singur obiectiv: reconstructia Partidului National Liberal in ceea ce traditia sa istorica ii cere sa fie, adica traditia Bratienilor care, imbinind viziunea cu pragmatismul, au facut din PNL cel mai important partid politic al tarii si din Romania o tara europeana. Avind mereu in minte si in inima aceasta tinta, m-am opus iesirii PNL din Conventia Democratica in 1992, am cerut reforma partidului dupa pierderea alegerilor din toamna acelui an, motiv pentru care am fost exclus din PNL, am militat pentru unificarea liberala si nu am ezitat sa-mi exprim optiunile chiar atunci cind ele nu erau impartasite si de conducerea partidului. Cu atit mai mult astazi, cind am o mare raspundere datorata functiei pe care o ocup in PNL, nu am dreptul sa ezit intr-un moment crucial in care in fata ne stau decizii de care depind nu numai soarta sa ca partid in urmatorii ani, ci si felul in care va arata lumea politicii romanesti si chiar intreaga societate romaneasca la inceputul noului mileniu. Asadar, avem de ales intre: 1. O constructie politica solida PNL-ApR, care sa aiba ca obiectiv final fuziunea acestor doua forte politice intr-unul din cele mai importante partide politice din Romania, purtind denumirea prestigioasa de Partidul National Liberal si ducind mai departe traditia istorica a partidului nostru. Aceasta constructie va trece printr-o eventuala alianta pina la alegerile parlamentare. In cazul in care nu vom reusi sa construim aceasta mare forta politica, vom lasa calea deschisa crearii polului social-democrat, ceea ce ar insemna victoria zdrobitoare a stingii in Romania. Trebuie sa amintesc ca PNL a reusit sa isi revina dupa lovitura primita in 1992 numai ca urmare a aplicarii consecvente a politicii de fuziuni ce a dus la unificarea liberala. PNL are datoria de a reuni in rindurile sale toate personalitatile si partidele ce au o gindire centrata in jurul valorilor liberale. De aceea, PNL este deschis fuziunii si cu partide precum Partidul Moldovenilor sau UFD. 2. Participarea pe liste proprii la alegerile parlamentare, cu un candidat propriu la alegerile prezidentiale. Orice alta varianta ar fi de natura sa puna intr-un grav pericol insasi existenta PNL. Sa ne amintim cu totii, mai ales membrii Consiliului National, ca orice alegere presupune luciditate, clarviziune, fidelitate fata de Partidul National Liberal si Romania si, nu in ultimul rind, mult curaj. VALERIU STOICA, prim-vicepresedinte al PNL Potrivi unui sondaj realizat de Biroul de Cercetari Sociale, Isarescu, premierul ideal Un nou sondaj de opinie comandat de Prima TV Biroului de Cercetari Sociale (BCS) priveste atitudinile si opiniile electorale ale populatiei din Romania, fiind realizat pe un esantion de 1228 de persoane, cu o eroare de +/-3 procente. Rezultatele acestui sondaj confirma tendinta de crestere a PDSR, urmat de PD si arata o recucerire a alegatorilor de catre CDR, acestia fiind cei speriati de revenirea stingii la putere. Emil Constantinescu revine si el pe locul doi in preferintele electorale pentru viitorul presedinte, desi la mare distanta de Ion Iliescu, actualul sef al statului pierzind multi alegatori din 1996 in favoarea altor potentiali candidati. Premierul urmator este vazut in persoana unui tehnocrat de catre 51,5 la suta din electori, acestia fiind multumiti de rezultatele experientei Stolojan, repetata apoi cu Isarescu, in contrast cu impopularitatea lui Radu Vasile si dezamagirea produsa de Victor Ciorbea. 21,3 la suta vor totusi un premier politic, iar 19,5 la suta sint indiferenti. PD este considerat cel mai eficient la guvernare Evaluarea activitatii partidelor aflate la guvernare din noiembrie 1996 si pina in prezent afiseaza ca purtator de stafeta Partidul Democrat, 19,5 la suta din intervievati considerindu-l formatiunea care a muncit cel mai cu folos la guvernare. Taranistii sint vazuti ca fiind cei mai eficienti de 13,5 la suta din subiectii sondajului, iar liberalii de 11 la suta. Nu stiu care partid a muncit cel mai cu folos 17 procente din cei chestionati, 32 la suta considerind ca toate partidele au muncit la fel. Actualul cabinet este considerat cel mai eficient guvern de dupa Revolutie Guvernul Isarescu este campion la administrarea tarii, obtinind 55 de procente din aprecieri. Imediat in urma sa este plasat cabinetul Stolojan, cu 45 la suta. Cea mai slaba prestatie este considerata cea a lui Radu Vasile. Suma procentelor depaseste 100 pentru ca subiectii au ales mai multe variante de raspuns. Realizatorii sondajului apreciaza ca "succesul" lui Mugur Isarescu se datoreaza calitatilor personale: priceperea in problemele economice, calitatea de independent politic, modestia si calmul, ceea ce-l fac apt sa participe in tandem cu orice candidat la presedintie. 46,4 la suta din intervievati il vad pe Mugur Isarescu cel mai potrivit pentru a conduce guvernul dupa alegerile din toamna, urmatorul fiind Theodor Stolojan, cu 28,5 la suta. Cea mai potrivita alianta de guvernare: PDSR - PD - ApR Daca alegerile ar avea loc acum, 39,2 la suta din intervievati l-ar vota pe Ion Iliescu presedinte al Romaniei si 18,5 la suta pe Emil Constantinescu. Al treilea in preferinte este Teodor Melescanu cu 9,1 procente, urmat de C.V. Tudor cu 8,4 procente si Petre Roman cu 7,4 la suta. Victor Ciorbea incheie plutonul preferintelor cu numai 1,1 la suta. Ca pereche presedinte-premier, cea mai potrivita este gasita cea formata din Iliescu-Stolojan (32,9 la suta), urmata de tandemul Constantinescu-Isarescu (25,6 la suta) si apoi de cuplul Melescanu-Stolojan (15,6 la suta), 4,8 la suta din subiecti declarindu-se indiferenti la tandemuri. La intrebarea ce aliante politice ati dori sa conduca tara in urmatorii patru ani, 40,8 la suta dintre chestionati au raspuns: PDSR+ApR+PD. Alianta CDR+PNL+PD+UDMR+ApR a obtinut 25,1 din sufragii, iar PNL+PD+ApR 17,8 la suta. Excluzind nehotaritii si absenteistii, 39,5 la suta din subiectii sondajului au spus ca vor vota in toamna cu PDSR, 11,1 la suta cu PD, 10 la suta cu CDR, 9,8 la suta cu PRM, 8,3 la suta cu ApR si 8,1 la suta cu PNL. UDMR ramine oarecum stabil la 5,6 procente. NARCISA IORGA Bill Clinton catre Emil Constantinescu: "Romania este un partener pretuit al SUA" James Rosapepe, ambasadorul Statelor Unite ale Americii la Bucuresti, i-a prezentat ieri presedintelui Constantinescu, in cadrul unei intrevederi la Palatul Cotroceni, scrisoarea adresata de presedintele Clinton omologului sau roman, la trei ani de la lansarea Parteneriatului Strategic romano-american, text pe care il publicam integral: Draga Domnule Presedinte, Acum trei ani, in timpul memorabilei mele vizite la Bucuresti, Dumneavoastra si cu mine am lansat Parteneriatul Strategic intre Statele Unite si Romania. Primirea calduroasa care mi s-a facut a dat tonul acestui important parteneriat, care se bazeaza pe asumarea noastra comuna a libertatii, democratiei si economiei de piata. Romania este un partener pretuit al SUA. Dumneavoastra si tara Dumneavoastra continuati sa fiti lideri ai inaintarii pacii si stabilitatii in Sud-Estul Europei. Statele Unite apreciaza in mod special sprijinul consistent pe care Romania l-a acordat eforturilor NATO de a rezolva criza din Kosovo si cooperarea constanta a Romaniei pentru promovarea democratiei in Serbia. Acum trei ani, am fagaduit ca Statele Unite vor sustine eforturile Romaniei de a se integra in institutiile euro-atlantice. Angajamentul nostru nu s-a modificat. Impreuna, ca parteneri, vom continua sa punem temelia pacii, stabilitatii si dezvoltarii economice in Romania si in restul Europei. Cu sinceritate, Wiliam Clinton La rindul sau, Emil Constantinescu a transmis presedintelui american raspunsul la scrisoarea primita. Constantinescu a subliniat in raspunsul sau: "Cei trei ani care au trecut de la vizita Dumneavoastra in Romania ne-au apropiat mai mult ca oricind. Sprijinul pe care americanii si America l-au acordat in acest timp Romaniei a determinat progrese importante in relatiile noastre economice si militare". Presedintele Romaniei a mentionat si efectul vizitei presedintelui american in rindul populatiei Romaniei: "Poporul roman apreciaza cu respect si gratitudine prietenia poporului american si este un partener loial in lupta comuna pentru democratie, libertate si pace". In incheierea scrisorii sale, Emil Constantinescu si-a exprimat speranta in consolidarea relatiilor dintre cele doua state: "Sint convins ca, si in anii care vin, vom colabora tot mai intens, si ca Romania va continua sa fie un pivot al marelui proiect de edificare a pacii si stabilitatii pe care Statele Unite il dezvolta in spatiul transatlantic si in intreaga lume". 