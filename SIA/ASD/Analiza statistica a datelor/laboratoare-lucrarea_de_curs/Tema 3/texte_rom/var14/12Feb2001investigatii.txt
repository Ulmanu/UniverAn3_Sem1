 Ristea Priboi - traiasca securistii vechi si noi! Deputatul PDSR, sef al Comisiei SIE, si-a ascuns apartenenta la serviciile secrete Ristea Priboi, deputat PDSR de Vrancea, a fost numit saptamina trecuta presedinte al Comisiei Parlamentare pentru exercitarea controlului asupra activitatii Serviciului de Informatii Externe (SIE). Conform uzantelor, atit el, cit si ceilalti membri ai comisiei au declarat, sub juramint, ca nu au colaborat cu structurile fostei Securitati si ca nu fac parte din cadrele Serviciului de Informatii Externe sau ale altor servicii secrete de informatii. Din datele de care dispunem, referitoare la proaspatul director Priboi, rezulta ca, intr-adevar, el n-a fost "colaborator" al Securitatii, ci chiar ofiter de Securitate ceea ce, cu siguranta, e altceva. De asemenea, a fost, timp de sapte ani, dupa decembrie 1989, ofiter superior al Serviciului de Informatii Externe. Prin numirea fostului ofiter Priboi in fruntea Comisiei SIE, societatea civila a pierdut, pentru prima data dupa decembrie 1989, controlul asupra unuia dintre cele mai importante servicii secrete romanesti. Controlul parlamentar asupra activitatii serviciilor de informatii era de altfel singura cale prin care cetateanul roman avea, cit de cit, siguranta ca practicile vechii Securitati nu se vor mai repeta. Cinci ani la post, in coasta Angliei Pina in decembrie 1989, Priboi a fost ofiter al Serviciului de Informatii Externe (CIE) din cadrul fostului Departament al Securitatii Statului. A fost sef de birou pentru spatiul Marea Britanie din cadrul Serviciului Scandinavia si zona Anglo-Saxona, compartimente aflate in structura si obiectivul fostului CIE, mai precis in cadrul fostei UM 0199 (Divizia Europa). Priboi s-ar fi aflat mai intii sub comanda lui Dumitru Ciobanu (maior devenit dupa 1990 general SIE si sef al Diviziei Contrainformatii Externe), iar apoi, sub comanda capitanului Monda (fost la post la Paris) si ar fi facut parte din noua generatie de conducatori tineri promovati in CIE. Ristea Priboi declara insa ca, inainte de a lucra in centrala de la Bucuresti impreuna cu Ciobanu, a fost cinci ani la post in strainatate, unde s-a intersectat pentru o scurta perioada si cu Dumitru Ciobanu. Nu confirma insa relatia cu capitanul Monda. "N-am ramas un simplu sef de birou, ci am ajuns chiar la conducerea unei directii pe spatiul Europa si America, dupa 1990". Sfinta coincidenta romaneasca face ca in perioada 1994-1996 sa existe o "simbioza" perfecta intre Adrian Nastase, presedintele Camerei Deputatilor de atunci, si consilierul Priboi. Astfel, intre anii 1992 si 1996, Adrian Nastase a detinut si functia de presedinte al Grupului parlamentar de prietenie cu Regatul Unit al Marii Britanii si Irlandei de Nord, adica exact cu zona "baleiata" informativ, pina in 1990, de catre ofiterul de securitate Ristea Priboi. Nu e greu de imaginat uimirea si sila englezeasca la aflarea vestii ca sfetnicul de taina al lui Nastase este unul dintre cei care s-au ocupat, din partea regimului Ceausescu, chiar de Marea Britanie. O alta informatie care ne-a atras atentia face referire la posibila implicare a ofiterului Priboi in operatiunile tip AVS (Aport Valutar Special) ale fostului CIE, Priboi fiind privit drept unul dintre cunoscatorii modului in care s-au ingrosat conturile in valuta ale fostei nomenclaturi comuniste. Ristea Priboi a negat orice legatura cu acest tip de operatiuni, asigurindu-ne ca nu s-a ocupat decit de "informatii politice" fara vreo legatura cu operatiunile de tip AVS. N-a negat insa faptul ca, timp de cel putin un an, a fost coleg "la post" in Anglia cu celebrul colonel Constantin Anghelache (actualmente in conducerea clubului de fotbal Rapid), seful compartimentului ultraconfidential AVS (UM 0107- AVS) din SIE pina in decembrie 1989, unitate care nu trebuie confundata cu cealalta UM 0107 din CIE, cunoscuta sub numele de "ICE Dunarea". Detasat de Ioan Talpes pe linga Adrian Nastase Oficial, legatura de serviciu dintre ofiterul SIE Ristea Priboi si Adrian Nastase dateaza din 1994. "Atunci s-au creat patru posturi de consilier la cabinetul domnului Adrian Nastase, presedintele Camerei Deputatilor. Unul dintre posturi era cel de consilier pentru aparare, ordine publica, siguranta nationala si relatii internationale. Domnul Adrian Nastase i-a cerut lui Ioan Talpes, printr-o adresa oficiala, detasarea unui ofiter de la SIE. Desi eram atunci la post in Bulgaria, eu am fost cel desemnat de catre Talpes. In 1996, am prelungit detasarea cu un an pentru ca in 1997, datorita restructurarii din SIE, am fost trecut in rezerva. Am ramas insa consilier si dupa aceasta data, numai ca de acum, fiind proaspat pensionar, m-am angajat la biroul parlamentar, cu carte de munca" - afirma actualul presedinte al Comisiei SIE. "Mina dreapta a domnului Nastase" In general, activitatea lui Priboi in slujba PDSR este discreta si necunoscuta profanilor. Anul trecut, fostul sef al Comisiei parlamentare de control al SIE, deputatul PNL George Serban, a declarat ca, in perioda mandatului sau de presedinte al comisiei amintite, a constatat anumite scurgeri de informatii din SIE si numindu-l pe unul dintre beneficiari: "domnul Priboi - mina dreapta a domnului Adrian Nastase la Camera Deputatilor". La acea ora Ristea Priboi era deja subordonatul direct al lui Viorel Hrebenciuc in cadrul Echipei Centrale de campanie electorala a PDSR. Postul ocupat de Priboi in schema de campanie era acela de sef al Directiei Resurse Financiare, un post-cheie in strategia oricarui partid care vrea sa cistige alegerile. In afaceri cu arabi aclimatizati In paralel cu activitatea de partid, Ristea Priboi s-a implicat, cum ii sta bine oricarui fost ofiter de securitate, si in afaceri. Oficial, figureaza doar ca membru in consiliul de administratie al unei societati cu actionari majoritari din Siria. Este vorba despre firma "IAPIT DIVERTIS SA", infiintata in 1991 cu un capital social de 12,8 miliarde lei (din care 747.200 de dolari). Printre obiectele de activitate ale societatii "IAPIT" regasim: constructii metalice, comert cu ridicata si amanuntul, transporturi rutiere de marfuri, jocuri de noroc etc. Actionarul majoritar este societatea "UNO INTERNATIONAL EXIMP" SRL (72,32%), firma care apartine sirienilor Mahmoud Khaled Omar (10%) si Omar Hayssam (90%), ultimul fiind si cetatean roman. Nu stim de cind dateaza legatura colonelului (r) Ristea Priboi cu cei doi afaceristi sirieni. Pina in 1989, toate relatiile securistilor cu cetateni straini erau strict monitorizate, majoritatea strainilor aflati atunci in legatura directa a unui ofiter fiind racolati de Securitate. Dupa 1990, vechile relatii au adus mari beneficii securistilor intrati in politica si afaceri. Asa se face ca multi dintre asociatii straini ai unor fosti ofiteri sint chiar agentii acestora din anii de glorie ai fostei DSS. In cazul de fata, fara a ne lansa in speculatii ieftine, se poate gasi totusi o legatura de continuitate intre Securitate si cei doi afaceristi sirieni. Astfel, anul trecut a aparut intr-un cotidian central o declaratie facuta de Omar Hayssam: "80% din importurile de tractoare (facute de Siria - n.n.) sint romanesti, un merit aici avindu-l si unchiul meu, Farzat Mahmud". Aflam astfel ca, de fapt, Hayssam este nepotul unui sirian care s-a implicat intr-o afacere controlata, evident, de catre CIE, institutie in care a servit mai multi ani si Ristea Priboi. Ex-ofiterul CIE-SIE ne-a asigurat insa ca niciodata pina in 1996, in intreaga cariera de ofiter, nu a avut relatii cu vreun arab. "Pina in 1989, dar si dupa acest an, eu m-am ocupat exclusiv de Europa si America. Atit. De-abia in 1996 am fost pentru prima oara intr-o tara araba, cind l-am insotit pe domnul Nastase in Libia", spune Priboi. Securistul care educa O preocupare inedita a lui Priboi, dincolo de consilierea directa a lui Adrian Nastase, ne pune insa pe ginduri. Ex-ofiterul SIE, azi proaspat deputat de Vrancea, e interesat de educarea noii generatii facind concurenta pe fata Aliantei Civice. Astfel, in 1996 s-a infiintat "Asociatia Romana pentru Educatie Democratica" (ARED) al carei presedinte a fost nimeni altul decit Ristea Priboi. Daca numirea lui Priboi in fruntea ARED s-a facut o data cu infiintarea acestei asociatii, deci in vreme ce personajul era ofiter activ al Serviciului de Informatii Externe, atunci avem de-a face cu o grava imixtiune a SIE in societatea civila. Asociatia amintita, cu sediul in Bucuresti, str. Ion Campineanu nr. 2, a fost infiintata in aprilie '96 si are ca "domenii de interes" educatia si invatamintul, apararea drepturilor cetatenesti, cooperarea internationala, iar ca "grup-tinta", tinerii, studentii si grupurile profesionale. Suna foarte frumos, dar avind in vedere stelutele aurii aflate zeci de ani pe umerii presedintelui asociatiei, nu e exclus ca ARED sa fie doar un paravan pentru cu totul altceva. "N-am fost colaborator, am fost ofiter" Intrebindu-l pe deputatul Priboi de ce n-a declarat ca a fost ofiter al fostei, dar si al actualei Securitati, chiar daca intre timp ea si-a schimbat numele, acesta ne-a spus ca nu asta i s-a cerut. "Ceea ce s-a cerut membrilor Comisiei SIE a fost sa declare daca au fost «colaboratori», nu daca au fost ofiteri. Eu n-am fost colaborator. Eu am fost ofiter. De altfel, cind mi-am depus candidatura pentru Camera Deputatilor, Consiliul pentru Studierea Arhivelor Securitatii (CNSAS) m-a verificat in arhive si a trimis o adresa din care rezulta ca nu am fost colaborator. E lucru deja cunoscut", spune presedintele Priboi. "Cunoscut de cine?", am intrebat. "De presedintele partidului", a raspuns, scurt, presedintele Comisiei SIE. Una dintre concluziile pe care le putem trage in urma celor expuse mai sus este: Consiliul National pentru Studierea Arhivelor Securitatii (CNSAS) are, in fapt, perfida menire de a-i "spala" pe fostii securisti si de a le permite reintegrarea, pe usa din fata, in politica si administratie. Functionarii CNSAS au fost incapabili sa afle adevarul despre trecutul ofiterului Priboi inainte de a-i da un certificat de "buna purtare". DAN BADEA OVIDIU HOGEA Adrian Sirghi, arestat pe Aeroportul Otopeni Un mare scandal iscat in 1997 la Consiliul Judetean Iasi a iesit din nou la iveala, dupa ce autorul prezumtiv al unei inselaciuni de proportii s-a intors in tara si a fost arestat. Adrian Sirghi, fost inspector la CJ Iasi, a fost acuzat in '97 de procurori ca este autorul unei inselaciuni in urma careia 19 familii au fost pagubite de 260 milioane de lei si 16.000 de dolari. Sirghi le-a promis acestora ca le face rost de apartamente intr-un bloc din cartierul Oancea, in care o garsoniera ar fi valorat 15 milioane de lei, iar un apartament - 40 de milioane de lei. Doritorii i-au dat lui Sirghi intre 13 si 40 de milioane de lei, dupa care au completat un formular tipizat, fara insa a semna vreun contract de vinzare-cumparare. Scandalul a fost declansat de Margareta Gal, patronul unei firme de afaceri imobiliare, care i-a dat lui Sirghi 5 milioane de lei pentru a-i facilita obtinerea unui imprumut la Banc Post. Politistii au declansat, la vremea respectiva, o ancheta pe baza plingerii patroanei si au scos la iveala intreaga afacere, descoperind ca apartamentele din blocul respectiv erau repartizate inca din 1995 unor familii de tineri casatoriti. Inainte ca dosarul sa fie finalizat, Sirghi a reusit sa fuga din tara. El si-a facut din nou aparitia in Romania, intorcindu-se din SUA, si a fost arestat vineri imediat ce a pus piciorul pe Aeroportul Otopeni. Tribunalul Judetean Iasi a luat in discutie prima prelungire a mandatului de arestare preventiva. Sirghi a solicitat deliberarea invocind faptul ca s-ar fi predat. El contesta toate capetele de acuzare, considerindu-le netemeinice. Instanta i-a prelungit mandatul de arestare preventiva cu 30 de zile. Pentru faptele de care este acuzat, Adrian Sirghi risca sa ramina dupa gratii intre zece si 20 de ani. CATALIN DUMITRESCU Patronii "Publirom", cercetati penal Inspectoratul General de Politie a inceput urmarirea penala a patronilor si administratorilor firmei organizatoare a tombolei "Publirom". Noul dosar se refera la ultima pacaleala, "Marele Concurs al Revelionului 2001", cel despre care "Evenimentul zilei" a dezvaluit deja ca nu s-a desfasurat conform contractelor si promisiunilor facute participantilor la concurs. Invinuitii, printre care si Delia Cristea, asociat la firma si inalt functionar in Ministerul Finantelor, sint acuzati de "inselaciune si organizare de jocuri de noroc neautorizate". Conform lucratorilor din Directia politiei economico-financiare, patronii societatii au prejudiciat bugetul de stat cu 3,270 de miliarde de lei si au obtinut venituri ilegale in valoare de aproape 22 de miliarde de lei. M. BECHIR Incepe pedeserizarea politiei? Fratele vicepresedintelui PDSR Cluj, Alexandru Apahidean, avansat la conducerea IPJ Cluj Prezent simbata la Cluj-Napoca, ministrul de interne, Ioan Rus, l-a numit, incepind cu data de 12 februarie 2001, in functia de prim-adjunct al IPJ Cluj pe colonelul Pop Teodor, care pina acum a fost adjunct al comandantului IPJ Cluj. Lt.-col. Vasile Apahidean a fost si el numit in functia de adjunct al sefului IPJ Cluj, post ramas vacant in urma cu doua saptamini. Pina la numirea de simbata, Vasile Apahidean a ocupat functia de adjunct al comandantului Politiei municipiului Cluj-Napoca. Fratele colonelului Vasile Apahi dean este vicepresedintele PDSR Cluj, Alexandru Apahidean. Acesta a fost coleg in Biroul Permanent al PDSR Cluj si in Consiliul Judetean Cluj cu actualul ministru de interne, Ioan Rus. Alexandru Apahidean este patronul societatii "Turism Transilvania", care patroneaza cele mai multe hoteluri si cabane de lux din judetul Cluj. Contactat telefonic, colonelul Vasile Apahidean a declarat ca nu s-a asteptat la numirea in functia de adjunct al comandantului IPJ Cluj. "Nu mi-am dorit functia, dar am acceptat pentru ca sint militar". Intrebat daca exista vreo legatura intre numirea sa in noua functie si faptul ca fratele sau este vicepresedinte la PDSR Cluj, colonelul Vasile Apahidean a afirmat: "Daca as fi avut cea mai mica suspiciune ca ceva nu este in regula, nu as fi acceptat postul". MIHAI SOICA Ucis de Condei Gheorghe Padurariu a fost injunghiat de un consatean care isi cauta baietii fugiti de acasa O petrecere care a avut loc simbata seara in casa familiei Padurariu din Peris, judetul Ilfov, s-a transformat intr-o drama: pensionarul Gheorghe Padurariu, in virsta de 65 de ani, a fost omorit cu doua lovituri de cutit. Ironia sortii consta in faptul ca nici unul dintre musafiri nu este autorul omorului, ci un consatean care era convins ca la petrecere se afla si baietii sai. Beat si inarmat cu un cutit, Ion Condei, in virsta de 48 de ani, isi cauta fiii, "ca sa ii omoare pentru ca plecasera de acasa". Mort dintr-o confuzie "Pe la 22.45, omul asta (Condei - n.n.), pe care nici nu il cunosteam a intrat in curte, a venit la usa si, din prag, a strigat: «Unde sint copiii mei?». In camera in care eram eu se mai aflau alte trei familii, niste cunoscuti cu care sarbatoream o zi onomastica. Cind l-am vazut pe individ, i-am zis sa plece", ne-a povestit fiica victimei, in virsta de 39 de ani. Gheorghe, care il cunostea pe Condei, se afla in alta camera. Cind a auzit scandalul din curte a iesit in prag si i-a spus barbatului sa plece ca baietii lui nu sint acolo. Apoi s-a intors si a vrut sa intre in casa. In acel moment, Ion Condei l-a lovit cu cutitul in spate. "De ce spui ca nu sint in casa, ca i-am vazut la geam!", i-a strigat ucigasul. Dupa ce a mai mers citiva metri, batrinul s-a prabusit: una dintre lovituri i-a atins un plamin. Pensionarul a murit inainte ca Salvarea sa mai poata interveni". "Sotul meu a murit degeaba, din cauza unui nenorocit. Era un om linistit, nu s-a certat niciodata cu nimeni", ne-a spus Stefana Padurariu (61 de ani), sotia lui Gheorghe. Criminalul voia sa isi omoare copiii Politistii au sosit imediat la fata locului si l-au retinut pe autorul omorului. De altfel, Condei nici nu s-a mai obosit sa fuga, spunind: "Ce daca intru in puscarie! Oricum nu mai aveam pentru ce trai". Primele cercetari ale anchetatorilor au stabilit ca ucigasul plecase de acasa sa ii caute pe cei doi fii ai sai, Lica (20 de ani) si Costel (22 de ani), si a intrat in casa victimei crezind ca sint acolo. Asa cum ne-au declarat locuitorii din zona, baietii se certau des cu tatal lor, care era mai tot timpul beat. Singura ocupatie a familiei Condei o reprezenta in ultima perioada de timp comertul cu combustibil furat din conducte. Vineri seara, dupa o cearta monstruoasa, baietii au plecat din casa parinteasca si s-au mutat cu chirie intr-o casa aflata in vecinatatea gospodariei lui Gheorghe Padurariu. A doua zi, dupa ce s-a imbatat bine, Ion s-a hotarit sa incheie definitiv socotelile cu feciorii. A luat un cutit si s-a indreptat spre casa in care s-au mutat cei doi fii. Ajuns acolo, a vazut doua biciclete la poarta lui Padurariu si a auzit galagie in casa. A crezut ca bicicletele sint ale baietilor si a intrat in curte. Victima nevinovata a acestei confuzii a cazut Gheorghe Padurariu. Ion Condei a fost arestat pentru omor, in baza unui mandat emis de procurorul criminalist Elena Dinu. PETRISOR CANA DANIEL NEAMU Prim-procurorul Romeo Balan declara ca, in cazul masinilor furate de la Timisoara, "Angelica Ogrin i-a determinat pe mai multi politisti sa emita acte false" Aceasta este prietena cunoscutului traficant Doru Meosu Procurorii militari din Timisoara au continuat ancheta in dosarul masinilor furate. Saptamina trecuta, dupa demiterea colonelului Dumitru Balota de la conducerea Serviciului de Combatere a Crimei Organizate, colonelul Dumitru Spataru, seful IPJ Timis, spunea ca ancheta in acest caz va merge pina la capat, indiferent de persoanele care vor fi implicate. In urma cu doua saptamini, dupa o ancheta prelungita in birourile Parchetului Militar, un politist a fost arestat si un altul cercetat in stare de libertate pentru implicare in afacerile cu masini furate. Cei doi sint acuzati ca au emis adeverinte false prin care certificau ca masinile despre care au aflat ca au fost furate din Occident pot fi inscrise in circulatie in Romania. Lumina de la Parchet Vineri seara, dupa ora 21.00, la etajul 1 de la Parchetul Militar din Timisoara s-a aprins lumina. Prim-procurorul Romeo Balan si adjunctul sau Gheorghe Cosneanu se aflau in birouri. Incepuse o noapte de anchete. In jurul Parchetului, activitate febrila. Din zece in zece minute trecea cite o masina de politie. Putin inainte de ora 1.00, procurorul-sef adjunct de la Parchetul Militar, Gheorghe Cosneanu, apare in pragul usii cu minecile de la camasa alba suflecate. "Eu muncesc", ne spune domnia sa. Dosarul masinilor furate trebuie finalizat pentru ca saptamina viitoare, la bilantul IPJ Timis, si-a anuntat participarea ministrul de interne, Ioan Rus, iar premierul Adrian Nastase va face o vizita in Timisoara la mijlocul saptaminii. Dupa ora 1.00, prin fata Parchetului trece masina comandantului IPJ, colonel Dumitru Spataru, dar nu opreste. La un geam apare figura unui colonel din Corpul de Control IGP, venit la Timisoara sa cerceteze neregulile de la Serviciul de Combatere a Crimei Organizate. La ora 3.00, cu o Dacie isi face aparitia prim-procurorul Romeo Balan: "Nu am nimic de declarat la ora asta", ne spune din mers. La ora 4.00, din birou se aude plingind o femeie. "Nu intelegeti ca e absurd", tipa femeia anchetata, dupa care se lasa din nou linistea. Putin inainte de ora 6.00, in fata Parchetului opresc doua masini de politie, o Dacie cu numarul TM-71-PJT si un ARO cu numarul TM-13-POL. Autoturismul ARO intra in curtea penitenciarului, chiar linga Parchetul Militar. Pleaca dupa citeva minute. La 7.30, ancheta se incheie. Romeo Balan si Gheorghe Cosneanu ies din cladirea Parchetului. "Continua cercetarile in dosarul privind traficul de masini de lux furate", spune Romeo Balan. "S-a pus in miscare actiunea penala si a fost arestata pentru o perioada de 30 de zile inculpata Angelica Ogrin pentru inselaciune, instigare la fals intelectual si uz de fals. In perioada 1998-1999, a inselat mai multe persoane prin vinzarea unor autoturisme despre care se stia ca sint sustrase si, de asemenea, a determinat pe mai multi lucratori din politie sa emita acte false care au servit la inmatricularea acestor masini sustrase si a uzat de mai multe acte false". Conexiunile arestarii de vineri noaptea Procurorii militari au refuzat sa ofere amanunte suplimentare despre aceasta noua evolutie a dosarului. Arestarea de vineri pare sa faca legatura intre politisti si reteaua celui mai cunoscut traficant de masini furate din Timisoara, Doru Meosu. Angelica Ogrin este prietena lui Doru Meosu si lucra la firma acestuia, Porsche Auto House, unde se ocupa cu inmatricularile de masini. Doru Meosu a fost arestat in luna iulie 2000, sub acuzatia de complicitate la furt cu consecinte deosebit de grave. El se afla si acum in arestul IPJ Timis si este cercetat si in dosarul "Bomba din Alfa Romeo". Doru Meosu era capul unei importante retele de traficanti de masini furate. Limuzinele procurate de Nicolae Dad din Oradea ii erau aduse lui Meosu, care se ocupa de inmatricularea acestora. In urma acestor tranzactii, Meosu i-a ramas dator lui Dad cu citeva zeci de mii de marci si oradeanul i-a trimis un comando de pedepsire. In noaptea de 30/31 martie 2000, bomba destinata lui Meosu - aflata in masina cu care circulau patru tineri din Arad - a fost detonata accidental pe Calea Aradului din Timisoara. Doi dintre tinerii din Alfa Romeo au murit sfirtecati de suflul exploziei. TUDOR FLUERAS [17][pl.dll?rid=expresro] 