 Oficialii FRF au citit cu ochii cit cepele raportul UEFA in cazul "Chivulete-patru fete" "Arbitrul roman ne-a asteptat la aeroport impreuna cu o tinara pe care o mingiia pe mina. Ne-a intrebat de citeva ori daca vrem sa dormim singuri!" UEFA a trimis Federatiei Romane de Fotbal un raport privind gravele nereguli, sa le zicem organizatorice, constatate la partida Ceahlaul - Austria Viena, contind pentru Cupa UEFA Intertoto, meci disputat la Piatra Neamt pe 14 iulie. Deficientele au fost semnalate de arbitrul francez Stephane Moulin si de observatorul neamt Selpherr Hermann. Conform declaratiilor acestora, arbitrul roman Florin Chivulete i-a asteptat la aeroport pe francezi impreuna cu o tinara pe care, conform raportului, "o mingiia pe mina". Prevederile UEFA interzic prezenta in preajma brigazii delegate a altor persoane decit cele oficiale. In acelasi raport, arbitrii francezi au informat forul conducator de faptul ca Florin Chivulete i-ar fi intrebat in repetate rinduri, pe drumul Bucuresti - Piatra Neamt, daca vor sa doarma "singuri". Ajunsi la cabana Scaricica, dupa cina, la masa francezilor s-au asezat citeva domnisoare, pe care, dupa declansarea scandalului, oficialii nemteni le-au numit "un ansamblu folcloric". Chiar daca Florin Chivulete si clubul Ceahlaul au dezmintit versiunea brigazii franceze, UEFA a luat masuri drastice: presedintele Gheorghe Stefan si arbitrul Florin Chivulete au fost suspendati un an din competitiile europene. Motivatia oficiala, publicata si pe site-ul UEFA, suna sec: "Suspendati un an pentru ca au oferit arbitrului francez si asistentilor lui o companie feminina". OCTAVIAN TOPA Un jucator de lot national sta degeaba din cauza manevrelor de culise Steaua vrea sa-l ia cu forta pe Daniel Balan Primul transfer inregistrat la LPF in acest minimercato, cel al suceveanului Daniel Balan la Steaua, a iscat un imens scandal. Fotbalistul sustine ca el nu a semnat nici un fel de contract cu gruparea bucuresteana, situatie confirmata si de Victor Becali, vicepresedintele ISM, societatea care reprezinta interesele jucatorului. Cind a depus actele la LPF, Steaua a prezentat un contract de joc al lui Balan, potrivit caruia acesta ar fi primit un salariu lunar de 2000 de dolari. Ieri, Comisia Juridica a LPF a decis aminarea cazului cu doua saptamini, timp in care partile sa poata ajunge la o intelegere. Insa, in acest interval de timp, fotbalistul nu are drept de joc nici la Foresta, nici la Steaua. "Foresta nu a facut decit sa-si dea acordul ca Steaua sa negocieze un contract cu Balan. Insa am primit o cerere scrisa de la jucator prin care acesta ma informa ca el nu a semnat nici un fel de intelegere cu Steaua. Acum, Liga este cea care trebuie sa hotarasca. Daca fotbalistul a semnat, atunci el devine al Stelei, daca nu, va reveni la Foresta", a declarat presedintele clubului sucevean, Eugen Hutu. Steaua, prin vocea directorului executiv Cornel Cacovean, s-a exprimat extrem de laconic: "Nu pot sa spun nimic despre acest caz. Tot ce pot sa afirm este ca Steaua a depus la Liga documentatia completa pentru transferul lui Balan". Clubul din Ghencea nu a avut nici un reprezentant ieri la LPF, motivind ca nu a fost anuntat, desi Mircea Cezar Ionescu, presedintele Comisiei de Competitii a LPF, si Valentin Alexandru, secretarul general al acestui for, sustin contrariul. ANDREI BESUTIU Ceahlaul are probleme cu doamna Radu Jucatorii pe care Ceahlaul Piatra Neamt doreste sa-i legitimeze in acest minimercato sint portarul Adrian Blid, fost la FC Onesti, si fundasul Marius Radu, de la FC Arges. Daca in cazul primului lucrurile sint ca si rezolvate, problemele au aparut in cazul tinarului aparator pitestean. Acesta, la insistentele sotiei sale, pare sa fie pe punctul de a renunta la echipa moldava, desi s-a pregatit sub comanda lui Halagian in ultima saptamina. Totusi, conducatorii nemteni spera ca astazi, in ultima zi de minimercato, sa poata depuna la LPF actele de transfer ale ambilor jucatori. ANDREI BESUTIU Fotbalistii dinamovisti au conditionat plecarea in cantonamentul de la Poiana Brasov de readucerea lui Cornel Dinu "Ciinii rosii" au intrat ieri in greva Ieri era programata plecarea la Poiana Brasov, deoarece jucatorii "ros-albi" au dorit sa iasa din stresul acumulat in ultimele zile. Multi dintre ei nu mai doreau sa intre in vestiarul dinamovist, amintirea lui Hildan revenindu-le mereu in memorie. Luni seara, jucatorii, in frunte cu capitanul formatiei, Gica Mihali, au cerut conducerii executive sa-l readuca pe Cornel Dinu la echipa. Cererea nu le-a fost satisfacuta, iar "ciinii rosii" au conditionat plecarea la munte de urcarea lui Mister, asa cum este alintat de jucatori, in autocar. Toti componentii lotului, cu exceptia lui Florentin Petre, accidentat, au efectuat o sedinta de pregatire sub indrumarea lui Cornel Talnar si a lui Gheorghe Nitu. A urmat o discutie in vestiar, in care s-a reafirmat sprijinul pentru Dinu, si fotbalistii au decis sa astepte un semnal din partea conducerii executive. In momentul cind Procuroru' va urca in autocar, atunci si jucatorii vor pleca in Poiana Brasov. Mister ar putea sa ocupe doar functia de antrenor principal sau director tehnic, o alta varianta fiind exclusa. Conducerea dinamovista dorea sa-i ofere o functie in aparatul executiv, director general sau sportiv. Singurul dintre fotbalisti care a vorbit cu reprezentantii presei a fost Florin Raducioiu: "Asteptam decizia persoanelor din conducere. Pina atunci ne vom antrena la stadion si nu vom pleca la munte". Chiar daca oficialii dinamovisti au cerut ca partida de la Piatra Neamt sa fie aminata din cauza mortii lui Catalin Hildan, pina la urma meciul se va juca duminica, asa cum era programat. Regulamentul Ligii prevede ca un meci sa fie aminat cu doar 24 de ore in cazuri de forta majora. La cererea fotbalistilor dinamovisti, meciul nu va fi insa aminat cu o zi. Jucatorii de la Dinamo au promis ca "ii vom calca in picioare, deoarece vor sa pateze onoarea lui Hildan", asa cum spunea unul dintre colegii celui decedat prematur. DANIEL NAZARE Coincidente cutremuratoare in dramele celor doi fotbalisti morti pe terenul de joc "Hildan" si "Vrabioru", cazuri la indigo Stefan Vrabioru si Catalin Hildan au fost doi fotbalisti care au murit pe terenul de joc in conditii cel putin ciudate. Similitudinile premiselor celor doua drame socheaza. In cazul mortii lui Vrabioru au fost gasiti vinovati un doctor si un organizator de competitii, unul gratiat intre timp de lumea medicala, celalalt de cea a fotbalului. S-a vorbit initial despre doping, apoi povestea a fost ingropata intr-un dosar finalizat de Parchet dupa mai bine de un an. Rezultatul? Cluburile de fotbal s-au ales cu citeva masini de Salvare. Moartea recenta a mijlocasului de la Dinamo repeta, cu mici diferente, tragedia petrecuta pe 25 iulie 1999, numai ca, de aceasta data, conducatorii din fotbal au fost mult mai pasivi. Nu pozitii oficiale, nu ajutoare trimise familiei, nu obligativitatea controlului antidoping. Doar o ciudata tacere. Din acest puzzle al durerii se naste cel putin o intrebare: Cine are interes sa se astearna praful pe dosarele "Vrabioru" si "Hildan"? 24 de ani, minutul 74 Pentru Stefan Vrabioru si Catalin Hildan moartea a venit pe terenul de joc. Minutul 74 a fost fatal pentru ambii jucatori. Fotbalistul Astrei a cazut pe gazon in timpul partidei disputate, la 25 iulie 1999, pe stadionul Giulesti, in compania Rapidului. La numai citeva minute de la introducerea sa pe teren, Vrabioru a ramas intins pe gazon, in stare de inconstienta. In drum spre spital, in masina Salvarii, a decedat. Dinamovistul Hildan se afla, la 6 octombrie 2000, pe stadionul divizionarei C Navol Oltenita, pentru un meci amical. In minutul 74, Hildan acuza ameteli si se intinde pe iarba. In drum spre spital, in masina Salvarii, moare. De mentionat ca ambele autosanitare nu aveau dotarea minima corespunzatoare, adica un tub cu oxigen si un perfuzor. Stefan Vrabioru si Catalin Hildan au decedat in anul in care au implinit 24 de ani. Aceleasi declaratii ale profesorului Belis Similitudinile dintre decesele fulgeratoare ale fotbalistilor Vrabioru si Hildan nu se opresc aici. Acest lucru se demonstreaza cu primele declaratii ale profesorului Vladimir Belis, directorul general al Institutului National de Medicina Legala, locul unde s-a efectuat autopsierea corpurilor celor doi fotbalisti decedati pe terenul de joc. "Concluzia indubitabila este ca moartea lui Vrabioru nu a fost violenta", spunea Belis cu un an in urma. Vinerea trecuta, acelasi legist sustinea: "Hildan nu a suferit o moarte violenta". Atit in cazul Vrabioru, cit si in cazul Hildan se vorbeste despre o insuficienta cardiaca. Rezultatul testelor a demonstrat, abia la o luna de la tragedie, ca Vrabioru a murit din cauza unei "insuficiente acute cardiace, favorizata de efortul fizic intens". Inainte de acest ultim verdict, s-a acreditat ideea ca Vrabioru ar fi suferit de o viroza asimptomatica. "Aceasta boala, in conditii de efort intens, poate produce o miocardita, care poate fi la baza unei morti fulgeratoare", sustinea profesorul Belis. Aceleasi lucruri au fost declarate de legisti si in prima faza a cercetarilor legate de circumstantele decesului lui Catalin Hildan. Vinerea trecuta, dupa autopsiere, Vladimir Belis avansa ideea ca dinamovistul suferea de "rinoree si avea, conform unui ultim control medical efectuat de jucator cu trei zile inainte de deces, extrasistole (n.r. - batai neregulate ale inimii)". De asemenea, s-a emis si ipoteza unei viroze asimptomatice. Dupa numai citeva zile, profesorul Belis a uitat de viroza. In ambele cazuri s-a vorbit despre faptul ca amindoi au avut probleme cu glicemia, cauzate de folosirea unor asa-zise "energizante". Cornel Dinu (1 august 1999): "Exista o tendinta a jucatorilor de a se dopa" O alta varianta (neoficiala) in cazul celor doua decese este cea a dopajului. Au fost dopati jucatorii a caror moarte a venit fulgerator? In privinta lui Stefan Vrabioru, legistii au infirmat aceasta ipoteza, desi in urma autopsiei si a examenelor microscopice s-au descoperit urme de Naposim (steroid anabolizant care ajuta la cresterea masei musculare si a celei osoase, total contraindicat in insuficienta cardiaca). Acum un an, surse din INML sustineau ca drama ploiesteanului ar fi fost cauzata de consumul unor substante puternic energizante, luate necorespunzator cu o ora sau doua inainte de meci. Aceasta tulburatoare varianta ar fost sustinuta si de unele remarci ale persoanelor din anturajul fotbalistului decedat, potrivit carora Vrabioru considera intilnirea cu Rapid ca fiind meciul vietii sale. Ca si acum un an, in jurul tragediei lui Hildan se vorbeste despre dopaj. Nici doctorul Belis nu a exclus aceasta varianta, trimitind Laboratorului Antidoping din Bucuresti probele de singe si urina ale decedatului. In acest caz, zvonurile acrediteaza ideea potrivit careia dinamovistul ar fi folosit substante energizante, dar si alte stimulatoare (cum ar fi fosfocreatina), in scopul de a mari capacitatea de efort si pentru inlaturarea oboselii. Ca o ironie a sortii, unul dintre putinii oameni de fotbal care a comentat pe tema existentei dopajului in fotbalul romanesc a fost Cornel Dinu. "Exista o asemenea tendinta a jucatorilor de a se dopa. Aceasta provine dintr-o traditie in care sportul era un mare instrument de propaganda. Laboratoarele din fosta Republica Democrata Germana si China au lansat produse de gen. Pe plan mondial se inregistreaza o intensa cursa a biochimiei si a farmaciei, asa incit lista substantelor interzise se modifica de la zi la zi, prin adaugarea unor noi medicamente". Referitor la decesul lui Stefan Vrabioru, Mister aprecia, pe 1 august 1999, ca: "tragedia este cauzata de lipsa totala de profesionalism din fotbalul romanesc. Spre sfirsitul secolului XX, cind lumea este preocupata de ingineria genetica, la noi, un om moare cu zile. Este inadmisibil." Hildan a fost controlat superficial dupa episodul din Belgia Alte detalii care dau de banuit in privinta mortii lui Vrabioru si a lui Hildan sint controalele medicale. Ambii jucatori au fost supusi unor teste medicale inainte de inceperea sezonului fotbalistic. Daca la Vrabioru s-a dovedit ca nu a facut o vizita medicala in toata regula, in cazul dinamovistului se poate spune ca acesta a efectuat mai multe controale standard atit la Institutul National de Medicina Sportiva, cit si la o clinica particulara, Medsana. In urma acestor vizite, Hildan a fost declarat "sanatos tun". La ultimul examen insa, dinamovistului i s-au descoperit rinoree (racela a aparatului respirator) si extrasistole. Nu s-a spus insa oficial despre ce aritmie este vorba, stiut fiind faptul ca normalul este de maximum sase extrasistole pe minut. Surse de la INMS ne-au declarat ca Hildan a solicitat un examen medical la mai bine de o saptamina de la revenirea din Belgia (unde a participat in calitate de component al lotului reprezentativ la Campionatul European), mai precis pe data de 3 iulie. "A venit impreuna cu doctorul Mircea Lucaciu (n.r. - medicul echipei Dinamo) si a spus ca doreste sa faca un control medical la inima. Ne-a povestit ca in Belgia a avut in dese rinduri ameteli. A fost trimis sa faca trei examene: testul de laborator, pentru analiza singelui, testul neurologic si cel cardiologic. Nu stim ce s-a intimplat, dar fotbalistul s-a prezentat numai la examenul cardiologic, singur, fara sa fie insotit de medicul Lucaciu. La acest exament nu s-a descoperit nimic anormal, fiind declarat sanatos", ne-a declarat un cadru medical de la INMS. Acum, dupa tragedie, pare de neinteles de ce Hildan nu a dorit sa faca testele de singe si controlul neurologic. Catalin nu a facut un test nici in Belgia, dupa comotia cerebrala suferita in timpul unui antrenament, in urma unui contact cu Belodedici. Atunci Hildan a fost la un pas de moarte, cazind inconstient pe gazon si inghitindu-si limba. Controlul antidoping si saracia FRF Frapanta este atitudinea cu care oamenii de fotbal de la noi au privit aceasta noua tragedie, fata de cea dovedita in urma cu un an, dupa drama de pe stadionul Giulesti. Imediat dupa decesului lui Vrabioru, fiecare presedinte de club si-a dat cu parerea, iar FRF si LPF au luat masuri nemaiintilnite. A fost instituita obligativitatea controalelor antidoping, cluburilor de prima divizie li s-au pus la dispozitie Salvari ultramoderne. Doctorul Popovici, de la Astra Ploiesti, a fost scos din circuitul fotbalistic, iar Marian Dumitru, de la Rapid, a fost si el pedepsit de Colegiul Medicilor. Dan Dorobat, organizatorul de competitii al "astralilor", a fost suspendat pe o perioada de un an. Din toate aceste masuri, numai cea cu salvarile a ramas in picioare. Controlul antidoping nu se mai efectueaza pe motiv ca testele sint foarte scumpe (in jur de 450 de dolari pentru un jucator), Dorobat si-a reluat activitatea mai repede decit se astepta cineva, beneficiind de traditionala clementa a FRF, iar doctorii sint bine-mersi. In cazul lui Hildan nimeni nu a mai comunicat nimic. Nu s-au mai trimis ajutoare financiare familiei indoliate, presedintele Mircea Sandu nu a spus ca va deschide o noua ancheta, Liga lui Mitica Dragomir sta amortita. Legea tacerii Cum s-a ajuns in asemenea ipostaza, nimeni nu stie. Ce se cunoaste este faptul ca fotbalistii traiesc intr-un mare pericol. Banii care se invirt in sportul-rege le-a luat tuturor mintile si jucatorii fac orice numai sa prinda un loc in prima echipa. Ca sa ajungi sa cistigi intr-un simplu meci de campionat cit cistiga un profesor intr-un an, trebuie sa depui niste eforturi deosebite. La care corpul uman nu rezista intotdeauna. Jucatorii se feresc sa-si marturiseasca vreo boala de teama sa nu isi piarda locul de titular. Doctorii de la echipe au si ei stresul lor. Daca nu pot "repara" fotbalistii intr-un timp scurt, pot fi declarati incompetenti si risca sa fie pusi pe liber, pierzind astfel avantajele unui loc caldut si bine remunerat. Cercul se inchide intotdeauna din cauza mizei. Fotbalistul vrea prima intreaga, antrenorul vrea victorie cu orice pret, conducatorii vor rezultate pe masura investitiilor facute. Medicii echipelor, in cele mai dese cazuri, sint intre ciocan si nicovala. Chiar nu poate un fotbalist sa joace cu o simpla viroza? Pac, doua-trei medicamente, antrenorul da din cap aprobator. Sportivul isi risca, in acest mod, viata. Da, se poate muri si dintr-o banala viroza! LAURENTIU CIORNEI OCTAVIAN TOPA Flash Iordanescu iubeste "Laleli tentrum" Returul meciului amical de fotbal dintre Galatasaray si Rapid, in fapt doar o partida de antrenament pentru elevii lui Mircea Lucescu, a prilejuit un episod penibil pentru fotbalistii de sub Grant. Ajunsi pe plaiurile lui Suleiman "Magnificul" si cunoscind abundenta de produse "made in France by Italy", feroviarii s-au gindit sa-l roage pe Gica Hagi sa-i duca la un magazin mai acatarii. Cum ar veni, ceva de firma. Titularul tricoului cu numarul 10 de la Galata i-a indrumat pe fotbalistii romanii spre un "mall" aflat in apropiere de aeroport, insa Anghel Iordanescu nu a fost de acord. "Mergem la bazar, ca acolo e mai frumos si ne putem si tirgui", a hotarit tehnicianul "alb-visiniilor". Numai ca, in momentul in care rapidistii au ajuns in "Laleli tentrum", cum frumos este alintat bazarul din centrul Istanbulului, au avut neplacuta surpriza sa fie asaltati de romanasii nostri gata oricind sa faca un ciubuc. Mai mult, vinzatorii turci, vazind ca au de-a face cu baieti pentru care banii nu sint chiar o problema, au marit preturile de zece ori. "N-am reusit sa cumparam absolut nimic. Au sarit pe noi foarte multi oameni, ne trageau de haine, incercau sa ne bage cu forta in magazine, ce sa mai zic, a fost un cosmar", ne-a declarat suparat un rapidist caruia, din motive lesne de inteles, nu-i vom dezvalui identitatea. (T.H.L.) Rocarul mai ia un Voicu Rocarul se mindreste cu un lot echilibrat si destul de numeros, astfel ca Titi Dumitriu a asteptat destul de detasat perioada de minimercato. Chiar daca acum citeva zile conducerea clubului declara ca e putin probabil ca Rocarul sa faca vreo achizitie, optica diriguitorilor din Drumul Gazarului s-a modificat un pic. Primul transfer pare sa fie cel al ex-rapidistului Ionut Voicu, jucator care anul acesta a avut si o aparitie meteorica prin Sos. Stefan cel Mare. Presedintele Paul Cazan a declarat ca a ajuns la un acord cu jucatorul si ca, in momentul in care Ionut va ajunge la club, vor pleca spre Liga pentru a perfecta actele. Gruparea din Drumul Gazarului il mai vizeaza si pe portarul Marius Bratu, insa, deocamdata, nu a avut loc nici o negociere cu seful clubului Astra.(H.H.) Vistierie golita Comitetul Executiv al COR a aprobat ieri sumele destinate premierii sportivilor si antrenorilor care au obtinut rezultate deosebite la Olimpiada de la Sydney. Potrivit legislatiei, o medalie de aur va fi rasplatita cu echivalentul in lei al sumei de 30.000 de dolari. Un "argint" va fi premiat cu 20.000 de dolari, in timp ce un sportiv clasat pe locul 3 pe podiumul olimpic va primi 15.000 de dolari. Vor fi acordate importante sume de bani si pentru ocupantii locurilor 4, 5 si 6. Pentru un record olimpic se acorda si un premiu suplimentar de 100 milioane de lei. Urmeaza sa fie premiati 116 sportivi si tehnicieni, suma totala de care se va usura COR fiind 2.088.857 de dolari. Comuna Corbeanca va gazdui azi, de la ora 16.00, festivitatea de premiere. Cei recompensati isi vor putea ridica, incepind de luni, premiile acordate sub forma de certificate de trezorerie nominative. Acestea sint eliberate de Ministerul Finantelor, prin ordin special al ministrului Decebal Traian Remes. Operatiunile vor fi efectuate la Trezoreria Sectorului 2, unde vor fi deschise citeva ghisee speciale. (M.B.) Adrian Ilie s-a accidentat din nou Internationalul roman Adrian Ilie a reluat antrenamentele cu formatia sa de club, Valencia, dupa o pauza de sase saptamini. Vestea rea este ca fotbalistul a avut din nou probleme la genunchiul drept si este indisponibil pentru meciul cu Villarreal, programat duminica. Ilie a simtit dureri puternice, s-a decis ca este mai bine sa nu forteze si s-a indreptat catre vestiar. De altfel, "Cobra" nu a jucat nici un meci pentru Valencia in actuala editie a campionatului spaniol. (D.N.) Italia pregateste esafodul pentru Georgia Aceasta a treia etapa din cadrul zonei europene a preliminariilor pentru Cupa Mondiala din 2002 programeaza meciuri interesante. Pe noi ne preocupa meciurile din Grupa a 8-a, in care se afla Romania. La Kaunas, Lituania da piept cu Ungaria, intr-un joc de 1, X, 2. In schimb, la Ancona, Italia este mare favorita in fata Georgiei, insa "squadra azzurra" a mai schiopatat pe teren propriu. Intilnirea va fi transmisa in direct de Romania 1. Dar iata programul complet al partidelor: Rusia - Luxemburg, Slovenia - Elvetia (Grupa 1), Irlanda - Estonia, Olanda - Portugalia (Grupa 2), Islanda - Irlanda de Nord, Danemarca - Bulgaria, Malta - Cehia (Grupa 3), Slovacia - Suedia, Azerbaidjan - Turcia, Moldova - Macedonia (Grupa 4), Polonia - Tara Galilor, Norvegia - Ucraina, Belarus - Armenia (Grupa 5), Croatia - Scotia (Grupa 6), Israel - Bosnia-Hertegovina, Austria - Spania (Grupa 7), Lituania - Ungaria, Italia - Georgia (Grupa 8), Albania - Grecia, Finlanda - Anglia (Grupa 9).(A.B.) Lituania schimba selectionerul Infringerea categorica suferita simbata de nationala de fotbal a Lituaniei, 0-4, pe teren propriu, cu Georgia, i-a determinat pe conducatorii federatiei din tara baltica sa recurga la masuri radicale. Ieri, cu numai o zi inaintea disputei cu Ungaria contind tot pentru preliminariile Cupei Mondiale din 2002, diriguitorii forului fotbalistic de la Vilnius au anuntat demiterea selectionerului Stasys Stankus, considerat principalul vinovat de dezastrul inregistrat la finele saptaminii trecute. Pentru jocul cu nationala maghiara, echipa Lituaniei va fi pregatita de antrenorul secund Julius Kvedaras, urmind ca, dupa aceasta partida, sa fie anuntat numele viitorului tehnician al selectionatei baltice.(S.T.) Sedinta la FRF Astazi, incepind cu ora 11.00, va avea loc sedinta Comitetului Executiv al Federatiei Romane de Fotbal. Ordinea de zi n-a fost anuntata, insa este putin probabil ca "federalii" sa discute despre evolutia lamentabila a "tricolorilor" in partida cu Italia, pentru aceasta asteptind revenirea lui Ladislau Bölöni din Italia. Selectionerul este in continuare in "Cizma", unde deseara va asista la jocul care va opune "squadra azzurra" Georgiei. La finele sedintei este programata o conferinta de presa. 