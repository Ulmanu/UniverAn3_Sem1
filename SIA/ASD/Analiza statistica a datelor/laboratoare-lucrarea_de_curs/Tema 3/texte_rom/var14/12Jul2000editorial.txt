 Razboiul taberelor si al sondajelor ______________________________________________________________________ Si un neinitiat si-ar da seama ca asistam la un moment de rascruce in viata politica. Ce iese din aceasta fierbere va influenta profund alegerile parlamentare din toamna (sau cind or fi) si pe cele prezidentiale. Cele doua tendinte din PNL sint de natura sa marcheze hotaritor aproape jumatate din esichierul politic. Valeriu Stoica a deschis negocierile cu Alianta pentru Romania si cuplul Melescanu-Stolojan. In acelasi timp, o aripa din PNL a ramas fidela CDR si se zbate pentru construirea unei aliante mai largi, care sa infrunte PDSR la alegerile din toamna. Pentru aceasta confruntare s-au aruncat in joc toate fortele si toate mijloacele. Sondajul dat publicitatii de CURS duminica dupa-amiaza pare a fi doar un instrument, un fel de buldozer trimis sa defriseze calea pentru o coalitie PNL-ApR. Scrisoarea lui Valeriu Stoica, pe care o publicam azi, nu face decit sa aseze teoretic o asemenea operatiune. De partea cealalta, sustinatorii defunctei CDR si ai presedintelui Emil Constantinescu riposteaza si ei. Au aruncat pe piata un sondaj in care cifrele sint diferite de cele lansate de CURS. S-a ajuns astfel si la un razboi al sondajelor. Ele ne arata ca in spatele cifrelor se ascund interese opuse si forte politice in conflict. Pentru ca ambele sondaje incearca sa raspunda nevoilor fiecarei parti, nu ne ramine decit sa-l tratam si pe al doilea la fel ca si pe primul. Adica, tot ca pe o forma de exprimare a unui interes. Nimic mai mult. Cu regretul ca doua firme de sondare a opiniei publice s-au angajat intr-o asemenea disputa, nu ne ramine decit sa le lasam in plata Domnului si sa ne intoarcem la realitatea pe care o ascund. Cu cine vor merge liberalii? Cu ApR sau cu o Conventie Democrata recroita si revopsita? Pe cine vor sprijini la presedintie? Pe Teodor Melescanu (ori pe Theodor Stolojan, cum se aude, mai nou) sau ii vor ramine fideli lui Emil Constantinescu? Aici se afla cheia tuturor acestor zbateri! Din prima clipa in care am sesizat miza, am cerut colegilor mei de la ziar o pozitie de totala neutralitate. Nu e treaba noastra incotro o iau liberalii. Nici cine pierde, nici cine cistiga. In acest spirit vom incerca sa prezentam lucrurile pina la sedinta Consiliului National al PNL din 14-15 iulie. In acelasi timp, publicam o scrisoare a lui Valeriu Stoica. Ea se vrea un document politic si de constiinta, care incearca, la fel ca si sondajul CURS, sa incline balanta in favoarea lui. Indiferent care vor fi reactiile si decizia finala ale liberalilor, un lucru este cit se poate de clar. Ca ei se detaseaza din ce in ce mai mult de taranisti. Nu mai pot suporta imobilismul si lipsa de abilitate politica ale acestora. Si chiar daca alianta cu PNTCD va supravietui, intre cei doi parteneri va ramine o anume raceala. Ea nu va disparea decit prin sacrificarea lui Valeriu Stoica si a celor care l-au secundat in negocierile sale cu Alianta pentru Romania. Scrisoarea lui Valeriu Stoica ne mai arata ca un grup de liberali s-a desprins si de Emil Constantinescu si nu mai pariaza pe el pentru alegerile la presedintie. Pe termen mediu, se joaca viitorul celor doi oameni politici. Sau Valeriu Stoica pierde pozitia la liberali, sau Emil Constantinescu ramine fara sustinere. Ce se va intimpla? Luarea unei decizii pare iminenta si ea nu trebuie sa fie neaparat cea mai buna. S-ar putea sa se repete experimentul cu George Padure candidat la Primaria Capitalei, s-ar putea sa asistam la o cu totul alta evolutie. Teama de a nu influenta in nici un fel hotarirea care trebuie luata ma face sa ma abtin de la a-mi exprima vreo parere. Aproape ma maninca limba sa le povestesc cititorilor nostri ce fel de aranjamente incearca partile in disputa, ce rupere de oase e dincolo de cortina, ce incercari disperate pentru a avea cistig de cauza o varianta sau cealalta. Toate acestea sint semne ale importantei enorme a disputei din aceste zile. P.S. Multumim din toata inima cititorilor care i-au oferit poetului Geo Dumitrescu un spatiu de locuit atit cit va dori el sa il foloseasca. Ei sint: Mariana Dinca, Cristian Stanciulescu si Stefan Mirsu. _________________________________________________________________ 