 Scenariul "greaua mostenire" se repeta: Inflatia - bomba cu efect intirziat In noiembrie, pentru a treia luna consecutiv, Institutul National de Statistica si Studii Economice a comunicat o rata a inflatiei de 2,8%. Comparativ cu inceputul anului, preturile de consum au crescut cu 37,3%, iar fata de noiembrie 1999, cu 41,3%. Rata medie lunara de inflatie s-a situat in 11 luni din anul 2000 la 2,9%. Inflatia de 2,8% din luna noiembrie s-a bazat pe extensii ale preturilor produselor alimentare de 2,9%, de 3,5% ale celor nealimentare si pe majorarea tarifelor la servicii cu 1,5%. Cresteri de preturi peste medie s-au consemnat la produsele alimentare de baza (carne de porc - 5,6%, lapte de vaca - 5,6%, oua - 11,5%), energie termica - 27,9%, transport urban - 5,5%. Deprecierea monedei nationale s-a gasit in ultima luna de toamna la 2,07%. Aparent, evolutia inflatiei din cele trei luni de toamna este una pozitiva. Comparativ cu anul precedent, cind inflatia s-a plasat in perioada septembrie-noiembrie la circa 12%, in perioada similara a anului 2000 inflatia n-a ajuns nici macar la 9%. Inseamna aceasta ca s-a facut reforma structurala si ca pe baza acesteia s-a reusit si combaterea efectelor secetei sau ale majorarii pretului petrolului pe plan international? Nici vorba. Preturile au fost tinute in friu doar cu ajutorul unor "aditivi": deprecierea lenta a leului, rezerva valutara, creditele externe, rezervele strategice. Luate pe rind, cresterea calma a cursului sustinuta de interventiile bancii centrale a reusit sa faca importurile de alimente si de bunuri de larg consum sa aiba impact limitat in preturi. Acelasi lucru se poate spune si despre importurile energetice. Termoelectrica le-a finantat dintr-un credit extern de 138 milioane de dolari, motiv pentru stagnarea pretului energiei electrice. Nivel care s-a pastrat constant nu doar cu ajutorul finantarii din exterior, ci si pe baza reducerii la minimum a rezervelor din lacurile hidrocentralelor sau a scoaterii de carbune din rezervele strategice pentru alimentarea centralelor termoelectrice. Cu alte cuvinte, Romania a demonstrat in anul 2000 ca este capabila sa aiba crestere economica si sa ajusteze inflatia chiar si fara o marire semnificativa a competitivitatii in economie, fara o corelare a salariilor cu productivitatea sau fara o disciplina superioara a muncii. Cum? Prin deprecierea monedei nationale pina in septembrie 2000 pentru a stimula exporturile si a obtine in acest fel marirea PIB sau prin risipirea, in apropierea campaniei electorale, a rezervelor acumulate pentru a conserva preturile. Seamana "exercitiile" de infrumusetare ale vitrinei din anul 2000 cu bondurile emise in 1996 si care au "explodat" la scadenta din 1999? Greu de spus. Cert este ca atit in 1996, cit si in anul 2000 s-au acumulat tensiuni. Nu acelasi lucru se poate spune despre politica fiscala din anul 2000 pentru ca pe baza reducerii impozitului pe profit unele intreprinderi au reusit sa realizeze venituri mai mari care le-au permis sa iasa partial din blocajul financiar, dar in nici un caz de aici nu trebuie trasa concluzia ca politicile monetare sau fiscale pot substitui reforma structurala. Previziunile pentru decembrie 2000 dau o inflatie lunara de 2,5-3%. Aceasta echivaleaza cu o inflatie anuala de 41%, ceea ce va insemna ca limita renegociata cu FMI va fi respectata. Produsul Intern Brut se va gasi, dupa toate probabilitatile, la 775.000-780.000 miliarde lei, in crestere reala cu 2% fata de anul 1999. Doua promisiuni onorate, care prezentate asa, la nivel de cifre reci, nu spun nimic despre costurile platite pentru indeplinirea lor. Poate ca totusi singurul element care tradeaza esafodajul pe care s-a bazat constructia din anul 2000 este tot cursul, el poate dezvalui o parte a acestor costuri. Dupa 11 luni leul s-a depreciat cu 39%, ceea ce inseamna un avans fata de inflatia de 1,7%, handicap care probabil nu va putea fi recuperat in decembrie si care va arata ca obiectivul de apreciere in termeni reali a monedei nationale in anul 2000 nu s-a indeplinit. IONUT BALAN Microsoft se ia la trinta cu pirateria Corporatia Microsoft a lansat ieri in Romania un program educational, accesabil prin Internet, denumit "cum sa stim", care-si propune sa ofere utilizatorilor informatii referitoare la legalitatea si originalitatea produselor Microsoft, a declarat Megan Both, directoarea de Marketing Original Equipment Manufacturer (OEM) a corporatiei. "Calculele arata ca, anual, Microsoft pierde peste doua miliarde de dolari din cauza programelor-pirat", a spus Both. Microsoft Romania a lansat noul site pe Internet, imbogatit cu peste 1.000 de pagini. Site-ul www.microsoft.com/romania deschide portile accesului utilizatorilor si la informatiile transmise de corporatia-mama si da posibilitatea obtinerii unor programe gratuite, a spus Silviu Hotaran, presedintele Microsoft Romania. LIDIA MOISE Precizare Dintr-o regretabila eroare, in ziarul nostru de ieri, in articolul intitulat "Ambasadele si-au facut deja Pomul de Craciun", au aparut citeva greseli. Pe aceasta cale dorim sa facem precizarea ca Ambasada Belgiei a organizat un stand comun cu cel al Ambasadei Olandei. De asemenea, facem rectificarea ca actiunea organizatiei IWA s-a intitulat "Christmas Bazar" si nu "Bucharest Bazar", asa cum a aparut in ziar. In acelasi material informam ca la standurile ambasadelor Japoniei si Indiei au fost cele mai ridicate preturi. Precizam cu aceasta ocazie ca ne-am referit de fapt la ambasada Indoneziei, si nu a Indiei. Naivitate exploatata de international Phoning SRL Tepe in loc de excursii, la telefoane cu 89.xx.xxx In ultima perioada, tot mai multi romani au fost asaltati cu scrisori prin care au fost instiintati ca sint "fericitii cistigatori" ai unor premii exorbitante constind in bani sau excursii in strainatate. "Sinteti marele cistigator al Premiului I la a 28-a Mare Finala Internationala a concursului organizat de INTERNATIONAL PHONING SRL", sta scris in instiintarea primita de citeva sute de romani de pe intreg teritoriul tarii. Pentru ca scrisoarea respectiva sa fie credibila, ea contine numele unor indivizi (n.r. - fara posibilitatea de a fi identificati) care, chipurile, au cistigat la celelalte concursuri organizate de firma mentionata. Numai ca, pentru a afla valoarea premiului oferit de INTERNATIONAL PHONING SRL, destinatarul este obligat sa sune la un telefon care incepe cu 89 "pentru a comunica numarul personal si confidential care figureaza pe scrisoarea primita". Dupa ce au apelat acel numar de telefon, cei care au crezut ca a dat norocul peste ei s-au trezit ca pentru o convorbire de aproximativ 10 minute au trebuit sa plateasca la RomTelecom 300.000 de lei. Numai ca asa-zisul "cistigator" nu intra in posesia premiului promis, ci este reinstiintat, printr-o a doua scrisoare, ca trebuie sa apeleze iarasi acelasi numar de telefon cu valoare adaugata. De aceasta data, apelul este taxat cu aproximativ 500.000 de lei. Insa nici in acel moment premiul nu apare. In schimb, apare o a treia instiintare care anunta destinatarul ca poate cistiga in "Marea Finala", prin tragere la sorti, un sejur de trei zile la Praga - premiu avind o valoare in lei echivalenta a 350 de dolari. Pentru a putea intra la tragerea la sorti ,"potentialul cistigator" trebuie sa plateasca prin mandat postal catre INTERNATIONAL PHONING SRL (n.r. - la CP 4, OP 83 - sector 6 si OP 10, CP 202 - sector 2) alti 550.000 de lei. Si nu putini au fost cei care au bagat in buzunarul firmei mentionate o caruta de bani, fara insa a primi ceva. Realizind in final ca au ramas cu buza umflata desi au parcurs toti pasii sugerati pentru a intra in posesia premiului promis, credulii pagubiti au apelat la Oficiul pentru Protectia Consumatorului (OPC). Realizind ca la mijloc este o escrocherie "la limita legii" (n.r.- deoarece organizatorii pot demonstra ca a avut loc o tragere la sorti, dar o anume persoana a avut "nesansa" de a nu cistiga), OPC a sesizat institutiile abilitate sa intreprinda demersurile pentru anchetarea acestei "afaceri". OVIDIU ZARA Investitorii straini cer noului guvern abrogarea ordonantelor rezultate din "Lobby" Consiliul Investitorilor Straini (CIS) cere viitorului guvern al Romaniei abrogarea Ordonantei de Urgenta 229 care reglementa protectia actionarilor minoritari in societatile comerciale private, modificind Legea 52 (a burselor de valori), se arata intr-un comunicat transmis ieri de Consiliu. "CIS spera ca OUG 229 sa fie abrogata cit mai repede de noul guvern al Romaniei si ca reconsiderarea serioasa, concentrata si rationala facuta de toate partile implicate va permite modificarea adecvata a Legii 52/1994 printr-un act aprobat in parlament", arata comunicatul. "Cu toate ca principiile de baza abordate de OUG 229 sint poate bine intentionate, textul este extrem de slab, iar efectele sale vor fi nefericite", considera membrii CIS. In plus, "CIS avea cunostinta de existenta numeroaselor proiecte ale acestui act normativ vehiculate de institutiile de stat in ultimele luni si s-a opus peticirii Legii 52/1994, facuta fara revizuire adecvata si profesionala". Mai mult, membrii CIS si-au exprimat fata de premierul Mugur Isarescu ingrijorarea si au primit asigurarile acestuia ca "nu se va face nici o miscare pina cind toate grupurile care ii reprezinta pe investitorii minoritari n-au ajuns la un consens", dar, sustin membrii Consiliului, "promisiunea n-a fost onorata". CIS considera ca noua ordonanta va crea bariere in calea investitiilor straine, care vor afecta capacitatea tarii de a atrage investitori strategici. In opinia CIS, Ordonanta este "rezultatul lobby-ului facut de unele parti interesate" si da posibilitatea oricarui actionar de a bloca nejustificat operatiunile legale ale unei societati cu capital privat". ( L.M. ) 