 Hotii vechi si noi ______________________________________________________________________ De indata ce am publicat primele articole despre activitatile lui Dan Voiculescu si despre legaturile sale cu Securitatea lui Nicolae Ceausescu, "Jurnalul National" a dat drumul la masina de terfelit pe care o declanseaza de fiecare data cind cineva pune probleme patronului sau. E o practica pe care cititorii nostri au putut s-o observe nu numai in cazul "Jurnalului National", dar si in cel al Antenei 1. Nu le ramine decit sa judece singuri. In mediile de afaceri, oricum se vorbeste ca Dan Voiculescu vine si pune adeseori conditia sa primeasca 5-10% dintr-un business, altfel face scandal pe Antena 1 si in "Jurnalul National". Desi suna intr-un fel a taxa de protectie mediatica, e treaba celor fraieriti sa se plinga, sa protesteze sau chiar sa accepte in continuare situatia. Am crezut insa ca bunii nostri colegi de la "Jurnalul National", inclusiv marele om de spirit si cultura chinuit aspru prin liceu, Marius Tuca, vor incerca sa respecte minimele norme profesionale si ca nu vor tolera sa publice voma sustinuta de aberatii comandate. O fi existind o anume influenta a patronului, dar sa accepti orice numai pentru a-i face placere si pentru a-i acoperi trecutul, suna mai putin a profesionalism si mai mult a mercenariat ieftin. Asa gindeam zilele trecute, cind nu stiam ce se afla in spatele acestei solidaritati. Lucrurile s-au limpezit abia dupa telefoanele primite de la cititori. Joi si vineri, mai multi deponenti la FNI ne-au sunat sa ne atraga atentia asupra faptului ca, dupa ce au depus bani la acest Fond, s-au trezit cu ziarul "Jurnalul National" in cutia postala. Mergind pe fir, au aflat ca acest abonament la un ziar care nu ii interesa le-a fost oferit gratuit de SOV Invest. Adica exact din banii lor. Joi si vineri, o echipa a ziarului nostru a facut investigatii si a contactat functionari, reprezentanti ai SOV Invest, precum si pagubiti ai FNI. E cum nu se poate mai clar. Anul trecut, ziarul "Curentul" a beneficiat luni intregi de 35.000 de abonamente de la SOV Invest. Apoi, abonamentele de la "Curentul" au fost taiate. Prin nu se stie ce aranjament, a intrat in carti "Jurnalul National". Pina in acest moment putem spune ca ziarul lui Dan Voiculescu a primit cadou minimum 10.000 de abonamente. Adica o pomana de aproximativ cinci miliarde de lei. Unul dintre reprezentantii pagubitilor a avansat chiar cifra de 60.000 de abonamente lunare la "Jurnalul National". Dar acest lucru nu-l putem confirma. Dar o pot face politia si comisia de ancheta. In acest moment, nu mai avem nici o indoiala. "Jurnalul National" a profitat de o subventie de la SOV Invest, de o pomana, in schimbul unei protectii mediatice facute de "Jurnalul National" si Antena 1. Nu e treaba noastra sa aflam citi bani s-au scurs de la FNI catre "Jurnalul National" si Antena 1. Un lucru e clar! Cel care a invirtit marile afaceri cu Securitatea lui Nicolae Ceausescu, dupa ce si-a facut un imperiu de carton, lucreaza si astazi in acelasi stil. Iar noi nu vrem sa stim decit daca nu cumva sursa banilor lui Voiculescu e banul public. Banii Securitatii sint tot bani publici care n-au mai ajuns vreodata inapoi la statul roman. Iata de ce solicitam deschiderea arhivei de la firma "Dunarea". Acum, ne mai intereseaza si cit din "osinza" financiara a lui Dan Voiculescu provine din punga pagubitilor FNI! Si inca un lucru. Intr-un numar trecut al "Jurnalului National" era reprodus in facsimil un articol din "Evenimentul zilei" in care scriam ca afacerile Bancii Populare Romane seamana cu celebrul "Caritas". In ciuda faptului ca BPR avea contractata publicitate in "Evenimentul zilei", noi am spus ce am avut de spus. Ca sa se stearga urma, masina de terfelit de la "Jurnalul National" a introdus un rahat in ventilator si a incercat sa improaste pe toata lumea. Un singur lucru a evitat. Sa spuna cite zeci sau sute de miliarde au incasat Antena 1 si "Jurnalul National" de la Banca Populara Romana inainte ca aceasta sa treaca prin criza de lichiditati. Amintiti-va de spoturile publicitare cu Dem Radulescu si alti artisti care va intimpinau seara de seara in programele Antenei 1 si va chemau la BPR. Si veti ajunge la un rezultat ametitor. Nu e vorba de miliarde, ci de zeci, poate chiar sute de miliarde de lei. Dincolo de toate aberatiile aruncate in stinga si in dreapta de "Jurnalul National", pentru politie si pentru pagubitii FNI ramine un singur imperativ. Banii inapoi! _________________________________________________________________ 