 Inca o rusine pentru democratie ______________________________________________________________________ Multi romani vor fi simtit un pietroi in stomac in momentul in care au vazut ultimele hotariri de guvern, publicate in Monitorul Oficial. Pentru cei care au mai crezut intr-un strop de cinste si de lege, hotaririle guvernului Isarescu au picat ca un trasnet. E, poate, la fel de rau ca atunci cind ar fi fost anuntati ca le-a ars casa sau ca rude apropiate au suferit accidente grave. Cu Hotarirea de Guvern nr. 854/2000 si Ordonanta de Urgenta nr. 168/2000, romanii primesc inca o confirmare ca o lovitura de maciuca. Nu mai exista politicieni in care sa creada. Toti sint pusi pe luate, fara nici un strop de rusine! Mafia si un mod romanesc de a face politica ingroapa sperantele in dreptate. Reorganizarea Regiei Autonome "Administratia Patrimoniului Protocolului de Stat" nu poate avea prea multi dusmani. Droaia de proprietati ale statului roman, mostenite de la Gospodaria CC al PCR, trebuia subtiata. La ce bun sa aiba RAAPPS atitea imobile si terenuri? Repartizarea si inchirierea aveau loc in urma unor negocieri de suprafata, a unor aranjamente de culise si unii obtineau niste avantaje necuvenite. In plus, statul roman, ca orice alt stat, era un patron nepotrivit pentru multimea de cladiri oferite cu chirie, cel mai adesea in regim clientelar. Asadar, vinzarea acestora intra in mersul firesc, spre economia de piata. Numai ca mersul nostru e de-a-ndoaselea. Orice alt stat sarac si nemafiot ar fi folosit privatizarea acestor valori ca sa scoata cit mai multi bani pentru vistierie. Statul roman, nu! Operatiunea este folosita pentru a crea avantaje tot politicienilor, clientilor acestora si celor pusi pe capatuiala. Cele trei sute de case si terenuri, unele cu o valoare deosebita, nu sint vindute la licitatie, ci prin negociere directa! Adica, regia negociaza cu ai sai, cu oamenii guvernului si cu virfurile opozitiei. Fara indoiala ca nu va fi pagubit decit bugetul public. E vorba despre bani. Dar din aceasta afacere oneroasa mai pierd si altii. Pierde Mugur Isarescu! Imaginea sa de profesionist independent va fi intunecata de aceste ultime reglementari. Chiar daca ele sint rezultatul presiunilor celor care l-au adus in fruntea guvernului, cedarea sa ne arata un om slab, gata sa accepte orice. Prin cele doua acte normative, Mugur Isarescu, dupa sifonarea rezultata din prestatia neconvingatoare in campania electorala, isi adauga inca o ghiulea. La fel si Decebal Traian Remes. Daca tot a iesit neclar din actele semnate la Ministerul Finantelor si din relatiile cu alcoolistii, se asaza, la rindul lui, sub un mare semn de indoiala, ultimul si definitiv. Liberalul Radu Stroe si-a pus si el stampila in frunte spre a nu mai avea niciodata vreo indoiala ca PNL e curat sau nu! Dar din aceasta operatiune demna de tot dispretul public pierd si oameni de afaceri, si personalitati publice, si "fosti" si "actuali". Unii dintre ei, beneficiarii din plin si ai altor afaceri cu statul sau ai unor privatizari dubioase, nu dau decit dovada enormei nehaleli cu care opereaza pe piata. Din aceasta operatiune indoielnica pare a profita si Emil Constantinescu, cel care l-a acuzat pe Ion Iliescu ca si-a cumparat casa la sfirsitul mandatului! Mai pierd si politicieni ai viitoarei puteri. Ei revin in fotolii cu un prim-gest menit a-i dezbraca de orice aparenta de onestitate. Vor fi ce-au fost si mai mult decit atit! In rau, nu in bine! Vinzarea a sute de case din patrimoniul statului nu poate trece neobservata pentru electorat. Acesta va pricepe repede ca sansele de a se schimba ceva in felul de a fi al politicianului roman si mai ales al celor din virful piramidei sint extrem de mici. Asta ne face sa credem ca premisele de crestere a extremismului se inmultesc. Ca la alegerile din 26 noiembrie si de ieri nu am avut decit doua semnale, dar socotelile nu s-au incheiat citusi de putin. Ba, dimpotriva, cu fiecare noua greseala a partidelor politice, extremismul mai cistiga cite un punct. Cele doua acte normative emise de guvernul Mugur Isarescu sint un ultim si rusinos "cadou" facut de actuala putere lui Corneliu Vadim Tudor si Partidului Romania Mare. Iata de ce "Evenimentul zilei" cere primului-ministru si guvernului actual stoparea de urgenta a vinzarii imobilelor RAAPPS prin negociere directa. Tot ce ar cistiga unii la mica intelegere, se poate transforma in paguba in contul democratiei. _________________________________________________________________ 