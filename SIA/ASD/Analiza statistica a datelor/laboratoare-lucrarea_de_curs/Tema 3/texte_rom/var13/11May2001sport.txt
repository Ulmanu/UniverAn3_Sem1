 Cea mai neagra zi a fotbalului african Peste 120 de morti in Ghana Pentru a doua oara, la un interval de numai o luna, fotbalul african este in doliu. Chiar daca estimarile au fost confuze, autoritatile din Ghana afirmind ca sint peste 100 de persoane decedate, iar alte surse au i-dentificat peste 120 de morti si 93 de raniti, miercuri seara, in timpul derby-ului Accra Hearts Oak - Kumasi Ashanti Kotoko, s-a derulat o adevarata tragedie. Totul a inceput in minutul 85 al intilnirii de pe stadionul "Accra", la scorul de 2-1, moment in care fanii oaspetilor au inceput sa smulga scaunele si sa arunce cu ele in fortele de ordine. Pentru a incerca sa calmeze situatia, politia a lansat gaze lacrimogene impotriva multimii si a dat ordin ca portile de acces ale arenei sa fie inchise, a anuntat postul de radio "Joy FM", care a transmis partida in direct. Aceste manevre ale fortelor de ordine au provocat panica in rindul publicului si au generat busculade soldate cu morti si raniti. Conform jurnalistilor locali, unul dintre vestiare a fost folosit pentru a adaposti cadavrele, iar ranitii au fost transportati la spitalul din oras. "La meci au asistat familii intregi, care, din pacate, nu s-au mai intors niciodata acasa", a afirmat un martor ocular. Guvernul ghanez a ordonat crearea unei comisii care sa ancheteze aceste evenimente. "Cu ochii mei am vazut peste 70 de corpuri intinse pe podea. Politia a avut intentia de a mentine situatia sub control, insa a contribuit din plin la numarul victimelor", a afirmat unul dintre ziaristii prezenti la partida, care a lasat sa se inteleaga ca fortele de ordine ar fi responsabile de aceasta veritabila tragedie. Incidente la Split Peste 130 de persoane, dintre care 30 de politisti, au fost raniti in confruntarile dintre suporteri si fortele de ordine in localitatea croata Split, in timpul partidei Hajduk Split - Dinamo Zagreb. Intilnirea s-a disputat miercuri dupa-amiaza si a fost intrerupta in minutul 88 al partidei contind pentru Cupa Croatiei, dupa ce suporterii echipei locale au invadat terenul de joc. Au urmat scene de violenta cu fani luptindu-se cu politisti, acestia din urma folosind arsenalul din dotare pentru a linisti spiritele. Sustinatorii gazdelor erau nemultumiti de faptul ca formatia din Zagreb conducea cu 2-0 si au decis sa-si faca singuri dreptate. Incaierare la Belgrad 6 politisti si 11 civili au fost raniti in confruntarile dintre fanii echipelor Steaua Rosie Belgrad si Partizan Belgrad, in finala Cupei Iugoslaviei. Partida, incheiata cu scorul de 1-0 pentru Partizan, a fost precedata de grave incaierari, unele dintre ele stopate de fortele de ordine, care au folosit gaze lacrimogene. "Avem sase politisti cu traume craniene si faciale, dar sint in afara oricarui pericol. Ceilalti 11 fani au fost raniti de sticle, bucati de lemn si pietre", a afirmat Slobodan Ivanovici, directorul spitalului din Belgrad. Tragediile din 2001 11 aprilie - Cel putin 43 de persoane au decedat, cind mii de suporteri au fortat intrarea pe stadionul "Ellis Park" din Johannesburg, Africa de Sud 29 aprilie - Sapte persoane au murit si alte 51 au fost ranite in Republica Democrata Congo, dupa ce politia a incercat sa stopeze o bataie dintre doua grupuri rivale de suporteri 6 mai - Doua persoane au decedat, iar alte 300 au fost ranite, dupa ce o copertina metalica s-a prabusit peste o multime de spectatori, pe o arena din Sari (Iran) Valencia si Bayern München, in finala Ligii Campionilor Masina de tocat Bayern München va intilni Valencia in finala Ligii Campionilor, care se va desfasura la 23 mai pe stadionul "San Siro" din Milano. Bavarezii au trecut miercuri seara in mansa decisiva a semifinalelor de Real Madrid, campioana Europei, cu scorul de 2-1 (2-1) si vor juca ultimul act dupa o pauza de doar doi ani. In vara anului 1999, Manchester United a cistigat trofeul invingind Bayern München prin doua goluri reusite in minutele de prelungire, finala respectiva fiind desemnata cea mai dramatica din istoria de 45 de ani a Cupei Campionilor. Pe "Olympiastadion", Elber (min. 8) si Jeremies (min. 34) au marcat pentru gazde, in timp ce reusita spaniolilor a apartinut portughezului Luis Figo (min. 17). "Amara impotenta", a titrat cotidianul madrilen "As", aluzie la slaba prestatie a liderului din Primera Division. "Probabil ca acum publicatiile spaniole vor spune ca ne numim FC Catenaccio. Nu este adevarat, am demonstrat ca stim sa atacam. Vom juca finala, asta e cel mai important", a afirmat brazilianul Elber, facind aluzie la faimosul "lacat" brevetat la Milano de Helenio Herrera. "Defensiva ermetica" De partea cealalta, Vicente del Bosque, antrenorul madrilenilor, n-a putut contesta victoria gazdelor. "Au avut o defensiva ermetica si ne-a fost greu sa o strapungem. Este pacat ca nu vom putea evolua din nou intr-o finala, fiindca avem jucatori de mare valoare. La 1-1, am fost sigur ca vom merge mai departe, dar golul lui Jeremies ne-a dat planurile peste cap", a opinat mustaciosul tehnician. "Puteam cistiga la o diferenta mai mare. Daca jucam la 0-0, n-aveam nici o sansa in fata celor de la Real", a spus Ottmar Hitzfeld, antrenorul bavarezilor. Ivan Helguera, mijlocasul echipei spaniole, crede ca la mijloc ar putea fi vorba de o conspiratie impotriva madrilenilor. "Nimanui nu i-ar fi placut o finala spaniola. S-a vazut ca arbitrul nu a acordat un penalty clar la Guti si ca a fost in favoarea gazdelor", a afirmat Helguera, nervos pe intreaga durata a confruntarii. De altfel, acesta i-a aruncat, la final, ostentativ, tricoul de joc arbitrului danez al intilnirii. In momentul in care Kim Milton Nielsen a fluierat sfirsitul partidei, un imens foc de artificii a luminat cerul, iar pe tabela stadionului au fost redate imagini de la Milano, orasul care va gazdui finala Ligii Campionilor. DANIEL NAZARE Flash Film documentar cu Hagi Canalul de televiziune britanic "Transworld Sport" urmeaza sa realizeze in curind un film documentar avind ca subiect cariera fotbalistului roman Gica Hagi, a anuntat ieri cotidianul turc "Fanatik". Cele mai multe din cadrele documentarului au fost trase in cantonamentul de la Florya al echipei Galatasaray Istanbul, grupare cu care "Regele" isi va incheia contractul peste citeva zile. Tot "Fanatik" noteaza ca Mircea Lucescu, antrenorul roman al Galatei, "a inceput sa inteleaga mentalitatea jucatorilor". De-a lungul sedintei de pregatire desfasurate marti, "Il Luce" le-a cerut fotbalistilor Okan, Arif, Ahmet, Umit, Faruk, Sedat si Alper sa suteze la poarta aparata de brazilianul Claudio Taffarel, luind apoi decizia sa-i pedepseasca cu flotari pe cei care au ratat. ( D.C. ) Gabriela Szabo, a treia atleta a lumii Romanca Gabriela Szabo se afla pe locul al treilea in clasamentul general al Federatiei Internationale de Atletism, ierarhie data publicitatii miercuri. Szabo a totalizat 1.426 de puncte. Prima pozitie a fost ocupata de sprintera Marion Jones (SUA), cu 1.463 puncte, ea fiind urmata de norvegianca Trine Sölberg-Hattestad, cu 1.454 puncte. Violeta Beclea-Szekely, rivala de pe pista de atletism si din salile de tribunale a Gabrielei Szabo, s-a clasat pe locul 13, cu 1.379 puncte. In clasamentul probei de 1.500 de metri, Szekely se afla pe primul loc, fiind urmata de Kutre Dulecha (Etiopia) si de Nouria Menah-Benida (Algeria). Szabo ocupa abia pozitia a cincea in aceasta ierarhie. De asemenea, Szabo se afla pe cea de-a doua pozitie a topului in proba de 5.000 de metri, fiind devansata de Gete Wami (Etiopia). ( D.C. ) Lui Rios i s-a servit la greu Suparat ca a fost eliminat in turul al doilea al Masters-ului de la Roma, tenismanul chilian Marcelo Rios si-a gasit refugiul in spirtoase. Dupa meciul cu Juan Carlos Ferrero (spaniolul s-a impus cu scorul de 6-1, 6-3), Marcelo a devenit prieten cu Bachus. Rios, care a baut de miercuri seara pina joi dimineata, a incercat sa ajunga la hotel. N-a reusit, pentru ca, foarte agresiv, l-a lovit pe soferul de taxi, dar si pe cei doi politisti veniti sa lamureasca incidentul. Asa ca fostul numar unu mondial a ajuns in arest, fiind retinut, dupa cum informeaza Reuters, pentru "opunere la arestare si ultraj". ( H.H. ) "Renegatul" ar putea juca impotriva Ungariei Ionel Ganea: "Chiar daca nu voi fi titular, n-o sa ma supar" Fotbalistul Ionel Ganea, atacantul roman al echipei germane de prima liga VfB Stuttgart, ar putea reveni in rindurile "tricolorilor" pentru dificila partida cu Ungaria, meci care urmeaza sa se dispute pe 2 iunie, la Bucuresti. Ganea a fost pus pe liber de FRF, dupa ce a avut un conflict deschis cu selectionerul Ladislau Bölöni, la meciul din acest an cu Italia. Suparat ca nu a fost titular, Ganea l-a atacat pe Bölöni, spunind ca nu va mai veni la nationala "atita vreme cit acest om va fi antrenorul echipei". Ganea a lipsit de la urmatorul joc, cu Georgia, la Tbilisi, desfasurat la doar patru zile de la evenimente. Ulterior, atit Ganea, cit si Bölöni au regretat incidentul, ei avind chiar citeva convorbiri telefonice, dupa cum ne-a marturisit ieri fotbalistul. "Vin la nationala ori de cite ori voi fi convocat. Nu vin nici pentru mama, nici pentru tata, vin sa apar culorile tarii mele", a spus "renegatul", care a tinut sa precizeze ca orice conflict cu selectionerul Bölöni este incheiat. "Meciul cu Ungaria este unul deosebit de important. Chiar daca nu voi fi titular, n-o sa ma supar", a adaugat Ionel. "Romanul nu mai are viitor la Stuttgart" Cu doua etape inainte de finalul campionatului german, VfB Stuttgart mai are nevoie de un singur punct pentru a scapa de retrogradare. Condamnata la un moment dat sa paraseasca Bundesliga, echipa "Ganezului" si-a revenit dupa sosirea antrenorului Felix Magath. A fost o schimbare de bun augur si pentru internationalul roman, care a evoluat mai des decit o facea inainte. "Daca Magath venea mai repede, nu mai aveam emotii", spune Ganea. "Sint unii care ii contesta calitatile de tehnician, dar eu sint entuziasmat de antrenamentele pe care le conduce. E bun, vorbeste frumos. E educat, ce mai!". Romanul era suparat ieri pe unul dintre redactorii publicatiei "Kicker Sport", care a scris despre "certurile lui Ganea cu antrenorul sau" si despre faptul ca "jucatorul nu mai are viitor la Stuttgart". "De unde a scos-o, nu stiu", se plingea Ionel. "Mai am doi ani de contract si lucrurile au inceput sa mearga bine. Daca era adevarat nu ma suparam". ADI DOBRE Dupa ce a procedat la fel cu echipamentul lui Hagi, Stelei nu-i pasa de manusile lui Duckadam Dumitru Stingaciu i-a oferit lui Helmuth Duckadam, fostul sau coechipier, 5.000 de marci germane in schimbul perechii de manusi cu care mustaciosul portar al Stelei a aparat, pe 7 mai 1986, la Sevilla, patru lovituri de la 11 metri, in finala Cupei Campionilor cistigata de "militari" in fata echipei FC Barcelona. Cind a avansat oferta, Stingaciu, care a activat multi ani in Ghencea pentru inceput, ca rezerva a lui Duckadam, s-a gindit sa doneze manusile clubului Steaua. Pentru ca suma nu i-ar fi suficienta lui Duckadam ca sa-si achizitioneze un automobil de provenienta occidentala prevazut cu aer conditionat, fostul mare goalkeeper a declinat politicos propunerea. In schimb, el isi mentine dorinta de a-si scoate manusile la licitatie prin Internet, dupa ce simbata, la emisiunea "Steaua ta norocoasa", cineva, vorbind in numele altcuiva, a facut o farsa, oferindu-se sa plateasca pe acestea 10.000 de dolari. In toata aceasta odisee a manusilor lui Duckadam, Steaua pare a-l ignora pe cel care a facut minuni in poarta "ros-albastrilor". O nepasare pe care a manifestat-o si fata de Gica Hagi, cind ex-liderul "tricolorilor" si totodata fostul stelist si-a licitat echipamentul cumparat de George Copos cu 30.000 de dolari. Mai mult, invocind o decizie sentimentala, Cristian Topescu, directorul de imagine al Stelei si unul dintre apropiatii echipei care a ridicat Cupa Campionilor deasupra capului, il povatuieste pe Duckadam sa nu-si vinda manusile. Replica lui Helmut la sfatul lui Topescu a fost: "Se zice ca trebuie sa ajutam copiii necajiti, dar pe ai nostri cine ii ajuta? Ce sa fac, daca nu am prins si eu un contract afara?". ( D.C. ) CCA masoara, LPF taie Croitorie in Divizia A Comisia de Disciplina a Ligii Profesioniste de Fotbal a judecat ieri o serie de abateri disciplinare. Un caz aparte l-au constituit eliminarile din timpul partidei Dinamo - Ceahlaul Piatra Neamt, meci contind pentru etapa a 24-a din Divizia A. La meciul respectiv, "centralul" Marian Salomir i-a trimis in tribuna pe Cornel Dinu si pe Gheorghe Nitu, de la gazde, respectiv Gheorghe Stefan si Florin Marin, de la oaspeti. Cu toate acestea, in fata comisiei nu a comparut ieri decit Nitu, antrenorul portarilor de la Dinamo. Desi Salomir a notat toate abaterile petrecute pe bancile tehnice ale celor doua echipe, Alexandru Boc, observatorul partidei, a vazut altceva. "Stefan, Florin Marin si Dinu au fost eliminati nejustificat", si-a explicat Boc pozitia, cu toate ca o tara intreaga a vazut si a auzit apostrofarile acestora la adresa arbitrilor. "Surd" si "orb" in primele 45 de minute, Salomir a fost vizitat la pauza de Nicolae Grigorescu, presedintele Comisiei Centrale a Arbitrilor. Se pare ca, in urma discutiilor cu seful sau, Marian Salomir i-a trimis la plimbare pe cei patru recalcitranti. Cum LPF pare a avea alte instrumente de masura decit CCA, s-a ajuns la o situatie asemanatoare celebrei zicatori "cei patru evanghelisti erau trei, Luca si Matei", drept care tap ispasitor a fost scos Nitu. Alexandru Boc, care este si presedinte al Comisiei de Disciplina a LPF, a declarat ca "Valentin Alexandru, secretarul general al Ligii, decide numele persoanelor care vor fi judecate sau nu. Judec ce mi se pune pe masa". La rindul sau, Valentin Alexandru a declarat ca "Boc stie foarte bine cine este chemat. El a scris ca Stefan, Marin si Dinu au fost eliminati nejustificat". La comisie s-a prezentat astfel doar Gheorghe Nitu. Acesta s-a ales cu o luna de suspendare si 5 milioane de lei amenda, iar clubul Dinamo va fi nevoit sa cotizeze cu 15 milioane, dupa ce a primit un avertisment. ADI DOBRE Operat in martie pe cord deschis, Brasoveanul Mauta si-a reluat antrenamentele Marian Mauta, fotbalistul echipei FC Brasov, operat, in urma cu doua luni, pe cord deschis, a efectuat ieri un prim antrenament usor dupa aproape 70 de zile de inactivitate. In iarna, in urma unui control medical, lui Marian Mauta i-a fost depistata o insuficienta aortica, motiv pentru care i s-a interzis sa mai joace fotbal. Singura speranta a brasoveanului ramasese, dupa o serie de noi analize, o interventie chirurgicala la inima, operatie care a avut loc la o celebra clinica din Tel Aviv, in luna martie. Miercuri, Marian Mauta s-a deplasat la Tirgu-Mures pentru un control amanuntit, in urma caruia medicii si-au dat acordul ca jucatorul sa reia antrenamentele. El a alergat ieri, pentru prima oara, citeva ture de teren, declarindu-se foarte multumit. "Ultima oara am jucat un meci in sala, pe 3 martie", a spus Marian. "Deocamdata ma simt bine, chiar daca abia peste o zi sau doua ma va dobori febra musculara. Sint fericit ca pot juca iarasi fotbal, dupa ce am trecut prin clipe de deznadejde in urma cu doua luni". ADI DOBRE Eric cel rosu Francezul Eric Cantona se afla zilele acestea la o competitie de fotbal pe plaja, care se desfasoara in insorita statiune thailandeza Pattaya. Cind nu se antreneaza sau nu are meciuri, Eric face bai de soare, inoata si calareste valurile pe un jetski "Yamaha". Fosta glorie a echipei de fotbal engleze Manchester United a suferit miercuri un accident cu vehiculul acvatic, dar a scapat teafar. Eric "The King" a lovit o femeie, care s-a ales cu citeva zgirieturi. MARGARIT BANUTA Intrucit trebuie sa cistige "bani albi pentru zile negre", Pirvu spune adio Petrolului Florin Pirvu, capitanul echipei de fotbal Petrolul Ploiesti, va parasi, in aceasta vara, echipa din Orasul Aurului Negru. De serviciile fotbalistului in virsta de 26 de ani sint interesate mai multe formatii, atit din campionatul intern, cit si din strainatate. Chiar daca se afla sub contract cu Petrolul, Pirvu e convins ca va gasi intelegere la conducerea clubului ploiestean. "Ceva in mine imi spune sa plec", marturiseste Florin. "In cariera oricarui sportiv intervine, cred, la un moment dat, un asemenea sentiment. Lumea se obisnuieste cu tine, iar o schimbare de domiciliu ar fi cea mai potrivita. Trebuie sa cistigi bani albi pentru zile negre. La Ploiesti m-am inteles bine cu toata lumea si nu am de reprosat nimanui nimic". Pirvu a fost dorit vara trecuta de Dinamo, iar acum se intereseaza de el un alt mare club bucurestean. China ar fi o alta varianta pentru fotbalistul ploiestean, care a mai evoluat acolo in sezonul 1997-1998, cind a aparat culorile formatiei Henan. "Chinezii sint intr-un progres incredibil", e de parere Florin. "Au conditii cu mult peste noi, iar in scurt timp vor exploda. Se fac investitii foarte mari. Cu toate acestea, nu cred ca Asia e, pentru moment, cea mai buna varianta. Mi-ar placea sa joc in Germania sau in Spania". Suspendat pentru partida de miine, de la Ploiesti, in care "lupii galbeni" vor da piept cu FC Brasov, Pirvu va lua loc in tribuna. "Trebuie sa invingem si sa obtinem la final o clasare mai aproape de valoarea actualei echipe", spunea ieri fotbalistul originar din localitatea Plopu, aflata la citiva kilometri de Ploiesti. ADI DOBRE [23][pl.dll?rid=expresro] 