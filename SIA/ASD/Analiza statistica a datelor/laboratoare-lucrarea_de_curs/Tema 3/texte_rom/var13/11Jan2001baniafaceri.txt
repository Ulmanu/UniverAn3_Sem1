 Bilantul unui an in care s-a strins cureaua: 40,7 la suta - inflatia sfirsitului de mileniu Rata inflatiei in luna decembrie s-a situat, conform Institutului National de Statistica si Studii Economice, la 2,5%, cel mai scazut nivel din ultimele patru luni ale anului 2000. Inflatia din ultima perioada a anului precedent a fost conditionata de mariri ale preturilor marfurilor alimentare cu 3,0%, ale celor nealimentare cu 2,4% si de extensia tarifelor la servicii cu 1,6%. Cele mai ample cresteri s-au consemnat la produsele de baza (oua - 13,1%, lapte de vaca - 8,4%, brinza de vaca - 5%, carne de porc - 5,5%, peste - 6,3%), combustibili - 4,7%, transport CFR - 7,6%, transport urban - 4,5%, servicii postale - 4,7%. Preturile de consum s-au majorat in 2000 cu 40,7%, in contextul unei medii lunare de 2,9%. Inflatiei i-a corespuns o depreciere a leului de 42,02%, ceea ce arata ca anul trecut s-a produs o depreciere si nu o apreciere in termeni reali a monedei nationale. Inscrierea inflatiei din anul 2000 in intervalul 40 - 41% arata respectarea nivelului renegociat cu FMI. Acesta se alatura altor promisiuni indeplinite: crestere economica de 2%, deficit al bugetului consolidat de 3,5 - 3,6% din PIB, deficit de cont curent de 3% din PIB, rezerva valutara de 2,5 miliarde dolari. Nu inseamna insa ca nivelul initial de 27% a fost unul nerealist. El a fost depasit dupa noua luni din 2000. Cauza principala a unei inflatii situate in jurul a 41% este data de arierate care in ciuda diminuarii consumului intern si a unui pret stationar la energie in cea mai mare parte a lui 2000, au determinat ratarea tintei luata in calcul la inceputul anului precedent. Cursul de schimb, a amplificat si a restrins, rind pe rind, inflatia. Utilizata initial pentru a compensa prin consumul extern ceea ce s-a pierdut prin reducerea consumului intern in planul cresterii economice, deprecierea leului a revenit in perioada octombrie - decembrie la dinamici de sub 2,5% ceea ce a facut ca impactul importurilor in preturi sa fie unul limitat. Pe "frontul" economic al anului 2000 au aparut si factori neasteptati, seceta si cresterea pretului petrolului, care in circumstantele unor majorari ale pretului energiei in vara lui 2000 au obligat cursul sa preia exclusiv sarcina sustinerii cresterii economice, fapt care s-a contabilizat in puncte suplimentare de inflatie. Oricum inflatia din anul 2000 a coborit cu 14 procente sub cea din 1999 ceea ce arata scaderea presiunii in "conducta" care acopera pierderile. Iar 40,7% inseamna un nivel apropiat de cel din 1998 dar in conditiile unui deficit extern de 1 - 1,1 miliarde dolari si nu de 3 miliarde dolari. Nu arata totusi realizarea unei autentice reforme structurale si reporteaza chestiunea in cauza pentru 2001. In acest an problema arieratelor ramine acelasi ca in 2000. Iar fara solutionarea acestora, inflatia nu se poate reduce sub limita de 35%. IONUT BALAN Daca se transforma din agentie in oficiu, AVAB pune in pericol relatiile cu Banca Mondiala Posibila decizie a cabinetului Nastase de a schimba denumirea Agentiei de Valorificare a Activelor Bancare (AVAB) in Oficiul pentru Recuperarea Creantelor si subordonarea acesteia Secretariatului General al Guvernului incalca conditionarile impuse de Banca Mondiala prin programul PSAL. Sesizari in acest sens au fost facute de firmele de consultanta si audit ale AVAB, printre care si Deloitte&Touche. Deja, seful misiunii Bancii Mondiale in Romania, Ziad Alahdad, si ministrul finantelor, Mihai Tanasescu, au primit cite o scrisoare prin care li se atrage atentia asupra faptului ca schimbarile din legislatia care reglementeaza functionarea AVAB sint in masura sa influenteze negativ viitoarele negocieri cu FMI si Banca Mondiala, aratind ca singurele institutii care pot aduce modificari, conform acordului PSAL, sint BNR, Ministerul Finantelor si AVAB. Scrisorile amintite arata ca pina si o eventuala micsorare a salariilor celor 30 de angajati ai agentiei nu corespunde cu prevederile programului PSAL. In aceste conditii, angajatii AVAB par decisi sa-si dea demisia in bloc pentru a se intoarce in sectorul bancar, de unde au si venit de altfel. Demisiile in lant ar conduce la un gol de personal a carui umplere ar acorda un respiro - pentru marii debitori aflati in portofoliu - de cel putin un an. Schimbarea denumirii agentiei in oficiu ar periclita serios desfasurarea proceselor aflate pe rolul instantelor din tara si din strainatate (2.700 in tara si 16 in afara), existind riscul de a li se refuza recunoasterea. In conditiile schimbarii denumirii, ar trebui modificate toate contractele de cesiune de creanta si toate actele incheiate de agentie in nume propriu, iar in cazul gajurilor constituite asupra navelor comerciale arestate in strainatate, aceasta operatiune devine practic imposibila. Informatii de ultima ora arata ca executivul poate lua in calcul chiar varianta "privatizarii" AVAB, mai exact predarea managementului agentiei unei societati private straine. GABRIELA TINTEANU Economiile populatiei reprezinta un sfert din banii tarii In luna noiembrie, masa monetara (M2) a crescut modest, cu 0,3%, ajungind la 164.560 miliarde lei, a anuntat ieri Banca Nationala a Romaniei. Marirea cantitatii de bani aflate in circulatie si in conturi nu a acoperit inflatia, astfel incit banca centrala a precizat ca, in termeni reali, M2 a scazut cu 2,4% fata de luna anterioara. Potrivit datelor bancii centrale, in noiembrie, creditele restante s-au redus cu 74,1%, in timp ce creditul neguvernamental a scazut atit in lei, cit si in valuta, cu 4,7%, banii imprumutati de companii totalizind 70.783 miliarde lei. Numerarul aflat in circulatie a ajuns, la finalul lunii noiembrie, la nivelul de 22.808 miliarde lei, in crestere cu 1,3% fata de luna precedenta, datorita dublarii alocatiei pentru copii si a platii despagubirilor deponentilor de la BIR. In noiembrie, totalul economiilor populatiei a atins 40.827 miliarde lei, in scadere cu 0,7% fata de luna anterioara, sume care reprezinta mai putin de un sfert din masa monetara (24,8%). Analistii bancii centrale atribuie reducerea cantitatii banilor economisiti de populatie in conturi bancare faptului ca populatia a continuat sa plaseze banii in titluri de stat. Intr-adevar, banii plasati de populatie in titluri de stat au crescut cu 4,8%, ajungind la 8.093 miliarde lei. Depozitele in valuta ale populatiei exprimate in dolari au scazut cu 2,6%, in timp ce volumul titlurilor de stat in valuta detinute de populatie a ramas practic nemodificat, reprezentind echivalentul a 117,2 milioane dolari. LIDIA MOISE In 2000, Producerea de energie nu a fost o afacere buna Datele furnizate de Institutul National de Statistica si Studii Economice (INSSE) pentru primele 11 luni ale anului trecut releva o crestere a productiei industriale cu 7,7% comparativ cu perioada similara a anului 1999. Cresterea productiei s-a inregistrat in toate sectoarele industriale, cresterile din ramurile industriei prelucratoare datorindu-se in principal celor cu pondere mare la export, gen confectii, metalurgie, chimie si fibre sintetice etc. O data cu aceste cresteri s-a inregistrat si o marire a cifrei de afaceri a intreprinderilor cu activitate principala in industrie cu 3,9% in noiembrie fata de octombrie. In schimb, cifra de afaceri a acestora pentru cele 11 luni a scazut in termeni reali cu 5,3% fata de aceeasi perioada a lui 1999, cele mai importante reduceri inregistrindu-se in industria energetica. Soldul balantei comerciale a fost negativ atit in luna noiembrie, cit si pe parcursul celor 11 luni, deficitul inregistrat fiind de 192,4 milioane dolari in noiembrie si de 1.097,3 milioane dolari pentru cele 11 luni ale lui 2000.(G.T.) De la 1 ianuarie, Monitorul Oficial a schimbat tarifele De la 1 ianuarie 2001 au intrat in vigoare noile tarife percepute de Regia Autonoma "Monitorul Oficial" pentru publicatiile prevazute de lege a fi inserate in Monitorul Oficial al Romaniei. Astfel, pentru publicarea deciziilor pronuntate de sectiile unite ale Curtii Supreme de Justitie se percepe un tarif de 320.000 de lei/pagina de manuscris. Publicarea anunturilor privind pierderi de acte, sigilii, stampile, formule fiscale, actiuni, pasapoarte, certificate de inregistrare fiscala, schimbari de nume, citatii emise de instantele judecatoresti costa 75.000 de lei/act. Pentru publicarea ordonantelor judecatoresti privind pierderea, sustragerea sau distrugerea cecului ca instrument de plata, a cambiei si a biletului la ordin se percepe un tarif de 395.000 lei/act, pentru actele procedurale ale instantelor judecatoresti - 395.000 lei/act, iar pentru alte acte a caror publicare este prevazuta de lege -1.500 de lei/cuvint. Tariful pentru publicarea in Monitorul Oficial a incheierilor judecatorului delegat la inmatricularea societatilor comerciale, precum si a altor sentinte prevazute de lege este de 450.000 lei/pagina de manuscris, pentru publicarea actelor aditionale - 590.000 de lei/pagina de manuscris, iar in cazul publicarii dispozitivului sentintei definitive de excludere (S.N.C, S.C.S, S.R.L), precum si pentru anularea societatii comerciale - 245.000 de lei/anunt. De asemenea, RA "Monitorul Oficial" precizeaza ca nu incaseaza taxe de urgenta pentru nici o publicatie si pentru nici o zona de pe teritoriul Romaniei. (N.B.) 