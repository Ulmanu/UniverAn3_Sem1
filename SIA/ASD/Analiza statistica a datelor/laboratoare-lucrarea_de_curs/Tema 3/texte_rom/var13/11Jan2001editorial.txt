 Dupa parerea mea, Luna! ______________________________________________________________________ Chiar mi-ar parea rau ca Marius Tuca si cei care ii admira emisiunile sa creada ca am ceva cu ei. In acest colt de pagina am scris de mai multe ori, cind de bine, cind mai aspru, dupa cum mi s-a parut ca ii izbuteste prestatia nocturna (de altfel, o munca de salahor, la care e greu sa rezisti!). De data aceasta nu vreau sa ma pronunt nici asupra felului in care se poarta cu invitatii, nici cu privire la simpatiile sau antipatiile sale. E vorba despre emisiunea de alaltaseara, cind l-a avut ca invitat pe Vasile Savu, presedintele Ligii Sindicatelor Miniere din Valea Jiului. Sint gata sa trec peste atitudinea moderatorului de la Antena 1, desi din mai multe propozitii si gesturi se ghicea ceva nerostit, in genul, mai, prostule! Nu cred ca aerul acesta de superioritate combinata cu dispret i-a adus sindicalistului vreo paguba. Dimpotriva, dupa parerea mea, antipatia s-a contorizat tot la Marius Tuca. Nu am nimic nici cu dorul de Miron Cozma care pare a-l cuprinde pe Marius Tuca. E liber sa exalte, sa-si aminteasca, sfisiat de nostalgie, ce frumos era pe vremea cind se juca si el de-a hotii si vardistii prin Defileul Jiului si transmitea in direct. E treaba lui Marius Tuca si a Antenei 1. Citeva reguli deontologice ne-ar obliga sa nu incercam a face personaje pozitive din oameni certati cu legea. Nici modele, nici vedete! Dar asta nu inseamna ca Miron Cozma nu poate deveni chiar starul Antenei 1 si idolul sindical al lui Marius Tuca. Sint multi care duc dorul Luceafarului huilei, care poate viseaza la intoarcerea "vremurilor de aur", cu mineriade, cu bani nedecontati, cu sindicate necontrolate de lege, cu un Cozma, tata, prefect, desfacator de guverne si tatuc al minerilor, plus director neoficial de regie autonoma a lignitului. Despre toate acestea nu are rost sa mai exprim vreo parere. Viata ne va aduce si alte intimplari, si vom vedea daca vremurile aiurite se intorc sau am progresat cu citeva tupaituri de broasca. Marti seara, Marius Tuca s-a adresat telespectatorilor si i-a invitat sa-si spuna o opinie. Ce parere aveti? La Stoenesti au murit oameni sau nu? Si telespectatorii trebuiau sa raspunda. Dupa parerea lor, la Stoenesti au murit mineri sau, dupa parerea lor, nu! Inainte de a lua asta in discutie, trebuie reamintit ca afirmatia despre uciderea mai multor mineri la Stoenesti a fost facuta chiar in primavara anului 1999 de Corneliu Vadim Tudor si reluata de mai multe ori in gazeta sa, inclusiv in timpul campaniei electorale recent incheiate. Pina acum, Corneliu Vadim Tudor nu a prezentat vreo dovada. Informatia cu caracter acuzator a aparut si in "Jurnalul National". In ultimele zile, doua persoane cu grad inalt (generali, unul la Parchetul Militar, celalalt la Interne), adica Dan Voinea si Tudor Cearapin, au negat acest lucru. Pentru a putea repune subiectul pe tapet, e nevoie de o dovada, de o marturie, de o ruda a unui disparut sau pomenit de "Jurnalul National". Moartea unor oameni nu poate fi demonstrata. Putem incerca, dar nu ne foloseste la nimic, doar daca nu cumva tinem mortis sa bagam pe gitul cuiva o responsabilitate pentru niste fapte despre care nu prea stim daca exista sau nu. In ce ma priveste, nu am vreo dovada ca nu s-a produs o crima in timpul celebrei interventii. Dar nu detin nici vreuna care sa ateste ca o asemenea tragedie s-ar fi produs. Nu avem decit afirmatia repetata a lui Vadim si preluata, tot fara dovezi, de "Jurnalul National". Or, existenta mortilor nu se poate dovedi prin articole de ziar. N-au mai avut ei rude care sa vorbeasca? Daca au murit, nu exista martori la inmormintari? Daca au fost incinerati (Doamne fereste!), tot trebuie sa stie cineva, sa fi vazut, sa-i fi transportat, sa-i fi descarcat din vreun camion. Pina cind vom avea aceste informatii (mai ales ca, acum, martorii nu mai pot invoca teama de putere), nu avem ce face, doar daca nu tinem mortis sa ne dam in stamba. La emisiunea lui Marius Tuca s-au si gasit doi romani aprigi. O doamna care, dupa ceea ce a vazut la televizor, era absolut convinsa ca au murit mineri de parca ea i-ar fi inmormintat. Si Dan Ioan Mirescu, fost procuror, apoi mare scula in Partidul Romania Mare si mahar prin guvern, apoi delator al lui Vadim. Acest Mirescu a avut o opinie si mai transanta. La Stoenesti a fost "un masacru"! Mai era putin pina la genocid! Pe ce baza? Asta era parerea omului care, numai pe baza a ce a vazut el la televizor, se putea considera expert chiar si in numaratul mortilor din conflictul arabo-israelian. Crimele nu se dovedesc cu pareri, ci cu martori si probe. Si abia dupa aceea putem discuta intr-adevar daca in cazul unei asemenea interventii pentru apararea legii exista sau nu raspundere. Altfel, batem cimpii! _________________________________________________________________ 