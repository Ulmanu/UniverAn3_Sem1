 In cautarea numarului semnificativ ______________________________________________________________________ Al naibii om politic se dovedeste a fi Mugur Isarescu! Sa nu-i infrunti pe cei care te-au pus in scaun, dar nici sa nu le faci jocul. Asta inseamna sa dovedesti o abilitate tipica pentru politicieni. Mugur Isarescu a jucat neasteptat de bine. Prudent, calm, la asteptare, el a patinat artistic printre situatiile dificile. Nu l-a suparat nici pe Emil Constantinescu, nu i-a infruntat nici pe liberali si nici nu s-a legat de git cu taranistii. I-a purtat pe toti printre ambiguitati, sperante, dezamagiri si asteptari, fara sa fi spus un "nu" categoric si dureros vreunei parti. In acelasi timp, Mugur Isarescu si-a afirmat, miercuri, disponibilitatea de a candida pentru Cotroceni, dar numai ca independent si numai daca "un numar semnificativ de cetateni ai tarii isi exprima dorinta". (Evident, e vorba de minumum 300.000, desi Mugur Isarescu nu a lasat sa se inteleaga ca numarul minim de semnaturi necesare depunerii candidaturii ar reprezenta "un numar semnificativ"). Optiunea lui Mugur Isarescu se dovedeste a fi extrem de bine cumpanita. Precizind ca nu va candida decit ca independent, el face o miscare extrem de corecta. Nu dezavantajeaza nici un partid dintre cele care l-au sprijinit pentru functia de premier. Isi pastreaza intact angajamentul fata de toate formatiunile politice care l-au sustinut. Altfel, anuntind ca ar accepta o candidatura din partea unora sau altora din coalitie, el ar fi putut fi suspectat de pierderea echidistantei. In cazul in care ar fi raspuns afirmativ la o oferta de a candida la presedintie (din partea liberalilor, de exemplu), el ar fi riscat chiar sa fie debarcat din fruntea guvernului. Mai mult, declarind ca a refuzat o astfel de invitatie a liberalilor si spunind ca va ramine totdeauna independent, Mugur Isarescu le-a raspuns si taranistilor care asteptau cu infrigurare un semn. Extrem de elegant si de politicos, el le-a respins propunerile, lasindu-i si pe ei, si pe UFD intr-una din cele mai dificile situatii posibile. In tot acest joc subtil in care unii au vrut sa-l ia cu japca, Mugur Isarescu a raspuns cu gesturi politice de ceasornicar. Mi se pare ca premierul s-a calit, ca a deprins intr-un timp record abilitati de negociator. Adica, a crescut intr-o jumatate de an cit altii in patru. Si noi, care ne asteptam ca Mugur Isarescu sa fie doar un premier de vreme rea! Iata ca avem inca un semn ca Romania a cistigat, aproape pe neasteptate, un om politic. Ce se va intimpla mai departe? Se va stringe acel "numar semnificativ de cetateni" care sa-i acorde sprijin pentru o candidatura la presedintie? Este Emil Constantinescu atit de convingator pentru societatea civila incit sa o stirneasca si sa o provoace pentru ca aceasta sa se organizeze si sa il convinga pe Mugur Isarescu? Sint taranistii atit de lucizi ca, la un moment dat, sa se integreze si ei intr-un asemenea front? Greu de raspuns! Ar insemna sa transformam acest colt de pagina intr-o rubrica de profetii. Ce se va intimpla daca PNTCD, ofuscat de refuzul premierului, va lansa un alt candidat? Vor mai exista resurse pentru ca "numarul semnificativ de cetateni" sa se stringa si sa-l propulseze pe Mugur Isarescu? Sau acesta nici nu crede, nici nu viseaza. Pur si simplu a evitat un raspuns transant, asteptind sa vada cum evolueaza jocurile politice? Nu cumva aceasta forma eleganta de a iesi din clinci este dovada unui mai mare interes al lui Mugur Isarescu pentru postul de premier? Cine ne garanteaza ca Ion Iliescu nu se retrage si ca PDSR nu-l va sprijini pe Theodor Stolojan, iar o coalitie intre Adrian Nastase si Valeriu Stoica nu l-ar putea alege ca premier pe Mugur Isarescu? Una peste alta, viata politica romaneasca din aceste zile e plina de necunoscute, de jocuri, de incercari subterane de adjudecare a unor nume, de aliante utopice, care traiesc doar citeva ore pe hirtie sau cit s-ar bea o bere si un suc, dupa care dispar, pentru a lasa loc altor ipoteze sau proiecte. Din toate acestea, doi oameni au cistigat cite ceva in materie de simpatia electoratului. Mugur Isarescu si Theodor Stolojan. Amindoi sint acum in cautarea numarului semnificativ de cetateni! _________________________________________________________________ 