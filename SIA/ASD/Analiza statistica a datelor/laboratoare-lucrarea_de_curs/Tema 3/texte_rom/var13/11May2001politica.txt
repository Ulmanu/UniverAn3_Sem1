 Deputatii si senatorii isi pun coada pe spinare in comisii de amicitie Parlamentarii, imprieteniti cu China, Cuba, Cote D'Ivoire si Costa Rica Desi mai avem putin pina la vacante, parlamentarii si-au fixat deja locurile pe care le vor vizita. Vigilenti si ahtiati dupa cunoastere, ei si-au planificat destinatiile pentru urmatorii patru ani. Caci ce altceva sint grupurile parlamentare de prietenie cu diferite tari, daca nu un prilej de preumblari pe mapamond, functie de curiozitati si gradul de suportabilitate a stomacului la experimente culinare cu meniuri exotice? Ca doar nu in virtutea relatiilor traditionale sau pentru stimularea relatiilor comerciale va trudi, spre exemplu, Comisia de prietenie cu Cote D'Ivoire? Ilie Ilascu, declarat de parlament "prieten" al Federatiei Ruse Pe ce criterii se vor fi facind numirile in comisii devine de-a dreptul abscons daca ne ghidam dupa cea mai socanta prezenta - Ilie Ilascu (pe cind se afla inca in temnita din Tiraspol) a fost trecut ca membru numarul 1 pe lista Comisiei de prietenie cu Federatia Rusa. Gafa epocala, sadism sau politica internationala? Greu de ghicit intentiile colegilor lui, senatorii. Pe ici, pe colo, afinitatile membrilor din comisii si tarile unde figureaza, corespund perfect, asa cum este cazul lui Adrian Paunescu (prezent la Comisia pentru China) sau Petre Roman (inregistrat in grupurile de prietenie cu Spania si Franta), Elena Sporea (presedinta a prietenilor lui Fidel Castro, prezenta adica in grupul pentru Cuba, dar si in Comisia pentru Georgia), Alexandru Paleologu si Razvan Theodorescu (in relatia cu Franta). La prezente pitoresti figureaza Irina Loghin (PRM), pe rutele cu Brazilia si Suedia, sindicalistul Ion Radoi (PDSR) si senatorul Oliviu Gherman - prieteni cu Africa de Sud, si Ion Honcescu (PDSR) - Ecuador. Spre deosebire de colega sa de spectacol si partid, Ion Dolanescu n-a prins decit ceva deplasari scurte - Lituania si Slovacia. Mai multe ore de zbor vor inregistra PRM-istii Mitica Dragomir (Indonezia, Marele Ducat de Luxemburg) si Dumitru Puzdrea, ultimul nimerit in comisia pentru Japonia (alaturi de Antonie Iorgovan si Leonida Lari), precum si in cea pentru Luxemburg. Liberali si democrati trimisi in China La capitolul cele mai cautate si cele mai ocolite rute figureaza China, unde s-au trezit trimisi o multime de liberali si democrati (probabil ca sa studieze comunismul) - Mircea Ionescu -Quintus, Victor Babiuc, Radu Berceanu, Paula Ivanescu etc. Inghesuiala cea mai mare este pe relatia cu Franta, unde lucrurile s-au aranjat prin alcatuirea unei comisii a Senatului si una a Camerei Deputatilor - Mihai Ungheanu, Mihai Malaimare, Sergiu Nicolaescu, Sorin Oprescu, Mitzura Arghezi, ministrul de interne Ioan Rus si Dorel Onaca s.a.m.d. Pentru India, presedinte de comisie a fost nominalizat Doru Ioan Taracila, prieten al UNESCO este, printre altii, Madalin Voicu, in Turcia si Albania a fost mazilit Trita Fanita, in Bulgaria si Slovenia a fost desemnat Florin Georgescu (o fi cazut in dizgratie), in Bolivia va merge liberalul Radu Stroe, iar in Costa Rica isi va gasi prieteni democratul Viorel Pana. Pentru cele mai cautate tari asiatice s-au inscris si Radu Berceanu (Thailanda), Ioan Rus (Filipine) si Valeriu Stoica (Malayesia). Asa stind lucrurile, mandatul arata interesant si "lucrativ". MARIANA BECHIR Guvernul ofera Palatul Elisabeta Regelui Mihai Guvernul i-ar putea acorda Regelui Mihai Palatul Elisabeta ca resedinta oficiala, a declarat ieri ministrul administratiei publice, Octav Cozmanca. El a precizat ca regele va primi aceasta resedinta in calitatea sa de fost sef al statului, conform Legii privind drepturile fostilor sefi de stat. Octav Cozmanca doreste ca acest act normativ "sa fie in vigoare" pina la sosirea in Romania a fostului suveran. "Procedam de o maniera civilizata, adecvata, si este firesc sa oferim si Regelui Mihai o resedinta", a spus ministrul administratiei publice. Referitor la amendamentul senatorului PDSR Ion Predescu, acceptat de Comisia juridica a Senatului (care prevede ca un fost sef al statului care detine in proprietate si folosinta o locuinta corespunzatoare nu beneficiaza de o locuinta de protocol), Octav Cozmanca a declarat: "Vom insista, la comisia de mediere, pentru solutia adoptata de Camera Deputatilor". In forma adoptata de deputati anul trecut, acest proiect de act normativ prevede ca fostii sefi de stat au dreptul sa beneficieze de o locuinta de protocol, o indemnizatie lunara, folosinta gratuita a unui autoturism, precum si paza si protectie asigurate de SPP. In cazul in care Regele Mihai nu va dori sa aiba Palatul Elisabeta ca resedinta oficiala, guvernul ii va oferi o alta varianta. MADALINA SISU Fostul suveran il va vizita la Cotroceni, simbata viitoare, pe Iliescu Majestatile lor Regele Mihai I si Regina Ana vor sosi la Bucuresti vinerea viitoare, 18 mai, venind de la Zürich. Intrarea in tara se va face prin Aeroportul International Bucuresti-Otopeni, unde cuplul regal va fi adus de o cursa Swissair, aterizarea fiind prevazuta pentru ora 15.00. A doua zi, seara, va fi consacrata asteptatei intilniri istorice dintre Ion Iliescu si Regele Mihai I, care va fi urmata de un dineu si de scurte declaratii protocolare pentru presa. Urmatoarele zile ale sederii la Bucuresti vor fi destinate participarii la evenimente culturale cum ar fi lansarea cartii de memorii a Reginei Ana, vizitarea Muzeului National de Arta si un prinz cu oameni de afaceri straini. Este posibil ca din suita regala sa faca parte, alaturi de principese, si celebrul analist politic Jhonatan Eyal, directorul Institutului Regal de Studii Strategice din Marea Britanie. Detaliile vizitei urmeaza sa fie stabilite de Casa Regala, la Versoix, si comunicate la sfirsitul acestei saptamini. CRISTIAN OPREA Asociatia Pro Democratia acuza: Partidele din Romania utilizeaza fonduri ilegale "Partidele politice romanesti utilizeaza fonduri ilegale" - este concluzia unui studiu intocmit de Asociatia Pro Democratia, prezentat ieri de analistul politic Cristian Parvulescu. "Rezultatele monitorizarii sint elocvente. Chiar daca fondurile nu ar atinge cotele pe care evaluarile APD le estimeaza (desi aceste evaluari nu contin o serie de cheltuieli importante, dar greu de monitorizat, precum cheltuielile cu conceptia si productia de materiale publicitare), diferenta dintre sumele recunoscute si cele cheltuite este mult prea importanta pentru a fi trecuta cu vederea", arata clar studiul. Intre sumele din donatii declarate de partidele politice la "Monitorul Oficial" si cele rezultate din monitorizarea costurilor de campanie in mass-media sint diferente enorme, de aproximativ 80 la suta, spune Parvulescu. Monitorizarea Pro Democratia arata ca PDSR a cheltuit cu publicitatea electorala din anul 2000 suma de 3.735.579 USD, suma declarata la "Monitorul Oficial" fiind de 350.026 USD. In cazul PD, Pro Democratia afirma ca au fost cheltuiti 2.554.589 USD, suma declarata fiind 326.800 USD. PNL a fost monitorizat cu 2.459.858 USD cheltuieli de campanie, dar a declarat 388.216 USD. Cum Conventia a mers in campania din 2000 pe doua sigle, CDR si CDR-2000, monitorizarea le cuprinde pe ambele: CDR - 905.071 USD, CDR-2000 - 1.754.742 USD, potrivit tabelului APD, neexistind o suma totala declarata in "Monitorul Oficial". ApR a fost monitorizata cu cheltuieli de 1.092.224 USD, iar la "Monitorul Oficial" a declarat 66.607 USD. Mugur Isarescu nu figureaza nici el la sume declarate in "Monitorul Oficial", dar campania din mass-media a costat 1.144.362 USD, sustine Cristian Parvulescu. PSDR - 81.519 USD, conform monitorizarii, 47.540 USD la "Monitorul Oficial". La AN (PUNR-PNR) monitorizarea indica 324.583 USD, iar la "Monitorul Oficial" s-au declarat 2.632 USD. "Datorita lipsei de transparenta a partidelor in ceea ce priveste utilizarea fondurilor, APD a fost nevoita sa se rezume numai la monitorizarea fondurilor folosite de partide pentru publicitate in mass-media, singura destinatie a banilor posibil de urmarit intr-o maniera riguroasa si una dintre cele mai vizibile si influente parti a campaniei electorale", precizeaza clar studiul prezentat ieri de Cristian Parvulescu. Dorind reformarea sistemului politic, proces in strinsa legatura cu rezultatul studiului prezentat, Cristian Parvulescu a declarat ca va incepe, in luna septembrie, campania de stringere de semnaturi pentru initierea a patru proiecte legislative elaborate de asociatia sa: Legea privind sistemul electoral; Legea privind infiintarea autoritatii electorale permanente (BEC); Legea privind finantarea vietii politice si cea privind alegerile locale. CRISTINA SOFRONIE Dupa ce au votat, fara sa-si dea seama, in favoarea PRM, Udemeristii, in pragul razboiului cu PDSR PDSR tocmai s-a certat cu "aliatul" sau, UDMR. Scandalul s-a declansat ieri, in Camera Deputatilor, din cauza proiectului de lege al PRM privind acreditarea institutiilor de invatamint superior. Proiect prin care PRM dorea ca nici o universitate, particulara sau de stat, sa nu mai primeasca acreditare daca nu exista in cadrul ei si o linie de invatamint in limba romana. Ceea ce ii impiedica pe cei de la UDMR sa-si puna in practica ideea universitatii particulare maghiare. Proiectul fusese parcurs pe articole de deputati ieri, acestia urmind doar sa dea un vot de respingere, conform procedurilor regulamentare. Numai ca, de dimineata, cind deputatii abia venisera la locul de munca si se apucasera sa voteze, presedintele Camerei Deputatilor, Valer Dorneanu (PDSR), a supus la vot cererea PRM de retrimitere a proiectului cu pricina inapoi la Comisia de invatamint. Deputatii, inclusiv cei ai UDMR, au votat ceea ce a supus la vot presedintele Camerei, adica retrimiterea la comisie, fara sa observe ca nu votau respingerea legii. La destul timp dupa aceea, cei de la UDMR si-au dat seama ca au gresit, acordind astfel o sansa proiectului PRM. Drept urmare, ei au contestat votul pe motiv ca nu au stiut pentru ce ridica mina, si au cerut repetarea acestuia. Presedintele Camerei, Valer Dorneanu, nu s-a lasat induplecat si, invocind lipsa de cvorum, a suspendat sedinta. El a specificat insa ca saptamina viitoare, luni, lucrarile plenului Camerei se vor relua tinindu-se cont de existenta contestatiei UDMR. Surse din cadrul UDMR ne-au marturisit ca, in cazul in care presedintele Valer Dorneanu (PDSR) nu va reveni luni asupra votului, UDMR "va merge pina la ruperea protocolului cu PDSR deoarece se incalca procedurile parlamentare". TEODORA GEORGESCU Petre Roman, ignorat de parlamentarii PD Petre Roman a fost pur si simplu ignorat de deputatii partidului sau atunci cind acestia au luat decizia sa inainteze impreuna cu PNL o motiune simpla pe tema justitiei. "Din pacate, nu sint in masura sa va dau amanunte. Nu stiu rezultatele negocierilor cu liberalii din Camera Deputatilor", avea sa declare ieri, in conferinta de presa a PD, liderul Petre Roman. Un asemenea lucru nu era posibil inaintea competitiei pentru presedintia PD. Grupul parlamentar din Camera Deputatilor il sustine, in mare parte, pe Traian Basescu, iar faptul ca acesta e rivalul lui Petre Roman a determinat atitudinea de a-l scoate din joc pe presedintele in functie al partidului. "Motiunea nu a fost discutata intr-o instanta a PD, in Biroul Permanent National, asa cum ar fi fost normal", a spus Petre Roman, recunoscind ca nu stie nici macar daca exista sau nu un text intocmit al motiunii simple. Liderului democrat nu i-a mai ramas decit sa isi expuna propriul punct de vedere asupra necesitatii avansarii unei asemenea motiuni care, de altfel, nu difera cu nimic de opinia deputatilor PD in ceea ce priveste reintroducerea recursului in anulare. Anume ca aceasta procedura nu este necesara in situatia in care justitia romaneasca are destule probleme legate de credibilitate. Petre Roman este de parere ca "guvernul PDSR ar face bine sa evalueze aceasta situatie si sa-si dea seama ca e bine sa revina asupra deciziei". Altfel, s-ar demonstra ca "PDSR nu este chiar atit de atasat si de convins de principiul independentei puterii judecatoresti", a mai spus Roman. NARCISA IORGA Ilie Ilascu, ales presedinte al Comisiei de sanatate Controversata problema a presedintiei Comisiei de sanatate din Senat, care a stirnit atitea patimi intre PRM si PDSR - ultimii fiind acuzati de Vadim Tudor ca vor sa uzurpe locul PRM in fruntea comisiei -, a fost rezolvata. Plenul Senatului a aprobat propunerea PRM de a-l trece pe senatorul Ilie Ilascu de la Comisia pentru drepturile omului la Comisia de sanatate, al carei presedinte a fost ales. Ilascu a facut schimb cu colegul sau de partid, Mircea Mihordea, acesta urmind sa treaca de la Comisia de sanatate la cea pentru drepturile omului. Membrii Comisiei de sanatate s-au retras din sedinta de plen pentru a-l vota pe Ilascu. Sefia comisiei era vacanta din cauza refuzului membrilor comisiei de a-l avea ca presedinte pe Constantin Gaucan. Ilascu a fost acceptat ca presedinte al Comisiei de sanatate cu unanimitate de voturi. ( M.C. ) Deputatii PRM se dau in spectacol PRM va organiza astazi, la Teatrul de Opereta din Bucuresti, un spectacol de muzica romaneasca in onoarea lui Ilie Ilascu, a declarat ieri prim-vicepresedintele acestui partid, Corneliu Ciontu, citat de Mediafax. La aceasta manifestare vor participa Irina Loghin, Ion Dolanescu, Gheorghe Turda, corul Bisericiii "Sfintu Gheorghe". Potrivit lui Ciontu, Ilascu ar putea asculta si grupul Holograf. "Ilie Ilascu a stat noua ani intemnitat si a auzit muzica doar la radio", a declarat Ciontu, adaugind ca partidul din care face parte doreste sa-i ofere patriotului moldovean "posibilitatea unei relaxari si a unei bucurii interioare". ( M.S. ) Decorat de Iliescu Ilie Ilascu a fost decorat ieri de Ion Iliescu cu Ordinul National "Steaua Romaniei" in grad de Cavaler. Dupa cum se arata in textul decretului semnat de presedintele Romaniei, lui Ilascu i-a fost decernat acest ordin pentru "patriotismul, eroismul si taria morala de care a dat dovada". La primirea inaltei distinctii a statului roman, acordata pentru activitatea desfasurata pentru Republica Moldova, Ilascu a spus: "Am facut tot posibilul de a reintregi tara". ( C.O. ) Bref Lupu, fara semnatura Simbata, in sedinta CSAT, se va lua decizia demiterii gen. Vasile Lupu, al carui nume a fost vehiculat in presa ca fiind implicat in scandalul "Timofte-KGB". Surse din cadrul SRI sustin ca gen. Lupu i s-ar fi retras deja dreptul la semnatura, si ca intre cei sase inalti ofiteri pomeniti in acest scandal ar figura si numele gen. Iamandi. Oricum, Biroul Executiv al SRI se va intilni astazi pentru a propune sanctiunile celor implicati in scandal. ( D.V. ) Gavril Mirza a gasit erori in aplicarea programului de guvernare Presedintele Forumului alesilor locali ai PDSR, Gavril Mirza, presedinte al Consiliului Judetean Suceava, a criticat, in cadrul teleconferintei de ieri a guvernului, reducerile masive de personal dispuse de Ministerul Agriculturii la Inspectoratul Silvic Teritorial si la Directia Sanitar-Veterinara Suceava. Mirza considera ca "in aceste cazuri s-a creat o eroare in aplicarea programului de guvernare". ( T.A. ) Viorel Pana are carte Senatorul PD Viorel Pana are carte... pe piata, despre "Tranzitia si pietele competitive reglementate". Lansat ieri, volumul este in mare parte lucrarea de doctorat in economie a senatorului Viorel Pana, titlul de doctor fiind obtinut cu o saptamina in urma. Viorel Pana este vicepresedinte al Comisiei economice din Senat si presedintele Bursei Maritime si de Marfuri Constanta, pina anul trecut fiind si presedintele Bursei de Valori. ( N.I. ) ApR se indreapta catre PNL, PD si PNTCD Viorel Catarama, prim-vicepresedintele ApR, militeaza pentru izolarea PRM. Drept urmare, Catarama si-a indreptat atentia catre PNL, PD si PNTCD, trimitind cite o scrisoare liderilor celor trei partide. "Vrem sa identificam caile de formare a unei alternative democratice la actuala guvernare social-democrata", a scris Catarama, care spera sa aiba intilniri bilaterale cu conducerile celor trei partide pina pe 16 iunie, cind va avea loc Delegatia Permanenta a ApR. ( T.G. ) Deputati cu SupeRNove Mari eforturi financiare pentru confortul "alesilor". In maximum trei saptamini vor fi achizitionate 163 de masini noi, Dacia SupeRNova, de care vor beneficia cei care au avut "nesansa" sa primeasca, la inceput de mandat, "vechituri" fabricate in 1995 si care ar fi trebuit schimbate inca din 2000. Daciile SupeRNova cu climatizare costa 6.500 euro si, dupa cum a declarat ieri Andrei Chiliman, vor exista negocieri cu Uzinele Dacia pentru micsorarea pretului. ( C.S. ) Cazul descoperit in judetul Arges arata ca Prefectii PDSR ordona blocarea Legii Lupu Intr-o declaratie acordata ieri Mediafax, initiatorul Legii 1/2000, Vasile Lupu, a acuzat cabinetul Nastase ca blocheaza aplicarea Legii fondului funciar si ca "aplica Legea 1/2000 numai pentru membrii PDSR, lasind ceilalti proprietari in disperare, la portile institutiilor statului si in salile instantelor de judecata". Lupu a precizat: "Daca guvernul contesta aceasta blocare, sint gata sa pun la dispozitie adrese semnate de prefecti, trimise Primariilor, prin care avertizeaza primarii sa nu aplice legea", a mai spus Lupu. Declaratiile lui Vasile Lupu sint sustinute de un document detinut de "Evenimentul zilei", pe care vi-l prezentam in facsimil. Documentul este trimis de Prefectura Judetului Arges catre Comisia locala de fond funciar din primaria comunei Dragoslavele, in care se arata ca Legea 1/2000 urmeaza sa fie modificata si completata -" ca atare, in aceasta perioada nu se face aplicarea acestei legi". "Legea 1/2000, privind retrocedarea terenurilor agricole si forestiere", initiata de fostul deputat taranist Vasile Lupu, a generat, inca din timpul dezbaterilor asupra proiectului, discutii aprinse. Dupa promulgare, aplicarea efectiva a legii s-a realizat cu si mai mare greutate, la un an de la aparitie rezultatele fiind extrem de modeste. In schimb, legea a dat nastere la conflicte care, in multe cazuri, au capatat forme violente. Taranii indreptati sa-si primeasca proprietatile, exasperati de intirzierile aplicarii legii, au intrat in paduri, si-au impartit terenurile, interzicind autoritatilor silvice sa mai exploateze masa lemnoasa. Proprietarii individuali fac mitinguri de protest, obstile de mosneni, bisericile si manastirile, composesoratele fac presiuni pentru a intra in posesia padurilor care le-au apartinut, in timp ce directiile silvice le actioneaza in judecata, pentru actiunile lor "ilegale". Si, in tot acest timp, padurile sint taiate, lemnul este furat sau praduit de "patroni" dubiosi, coruptia a atins apogeul, banii negri proveniti din afacerile cu lemn scurgindu-se in buzunarele unor politicieni si partide. Transformata dintr-o lege fundamentala a proprietatii in capital electoral si politic, Legea Lupu, cum este cunoscuta, are toate sansele sa fie blocata, consecintele sociale fiind greu de anticipat. Intentia guvernului de a modifica aceasta lege nu justifica cu nimic incetarea aplicarii ei, poate sa compromita reforma, si chiar ideea de stat de drept, Romania raminind mereu in coada Europei, dupa cum apreciaza initiatorul legii. Din aceasta perspectiva, intentia PNL de a depune o motiune simpla privind blocarea aplicarii Legii 1/2000 pare a fi pe deplin justificata. DUMITRU MANOLACHE CRISTINA SOFRONIE [21][pl.dll?rid=expresro] 