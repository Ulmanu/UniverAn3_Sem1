 "Mircea Sandu e implicat pina peste cap", sustine vasluianul Porumboiu pariase pe 100 de sticle cu whisky ca Ion Craciunescu va fi debarcat Adrian Porumboiu, primul dintre cei patru fosti mari arbitri "executati" de-a lungul ultimelor doua luni pe scaunul "electric" al presedintiei CCA, a constatat cu amaraciune ca anticipase corect soarta prietenului sau, Ion Craciunescu. Vasluianul este convins ca in spatele destituirii lui Craciunescu a stat, de fapt, chiar Mircea Sandu, presedintele FRF, cel care a manevrat lucrurile pentru a ajunge acolo unde si-a dorit. "Inca de cind am fost numit eu, cel mai ingrozit de schimbarile prefigurate era insusi presedintele federatiei", considera Porumboiu, care, in interviul acordat ieri cotidianului "Evenimentul zilei", a acceptat sa vorbeasca despre resorturile mecanismului infernal in care s-a transformat conducerea arbitrajului romanesc. "Cei care au influenta asupra arbitrilor n-au vrut sa piarda acest control" Domnule Porumboiu, va asteptati ca Ion Craciunescu sa fie demis din functia de presedinte al CCA? Da, era previzibil. A fost clar de la inceput. De fapt, nu stiu ce-ar mai fi de spus. Pot eu sa zic ca este zi, cind afara e noapte? Un lucru as mentiona totusi: nu l-am inteles pe Nelu (n.r. - Ion Craciunescu). Trebuia sa plece de mai mult timp. De fapt, nu s-a urmarit nici o reforma. Ce a dus la esecul initiativei de a obtine o independenta a arbitrilor? La noi in campionat este tare cine are influenta asupra arbitrilor. Toti arbitrii sint sub o anumita influenta. Iar cei care au aceasta putere n-au vrut sa piarda controlul. Opozitia a venit doar din partea conducatorilor de cluburi din Comitetul Executiv? Sa o luam cu inceputul: cind am fost propus eu, au fost de acord presedintii cluburilor, dar s-a opus Mircea Sandu. Cu Craciunescu s-a intimplat invers. Daca le echivalam, ajungem la o singura concluzie, evidenta pentru toata lumea: federatia este implicata pina peste cap in afacerea asta. Iar Mircea Sandu, in primul rind. Hai sa fim seriosi si sa spunem lucrurilor pe nume! Daca presedintele federatiei ar fi pus piciorul in prag, ceilalti n-ar fi avut ce face. E clar ca, in momentul cind Mircea Sandu ar fi vrut cu adevarat ca Ion Craciunescu sa ramina sef la arbitri, Nelu raminea fara discutie, indiferent ce opinie aveau altii! Dar el a preferat sa imbrace haina democratului. "Cind joaca, Nelu vrea sa se ridice lefter de la masa" Cum vi se par argumentele aduse de cei care l-au destituit pe Craciunescu? Nelu a picat intr-un conflict de interese: Liga, pe de o parte, si Becali, pe de alta, deoarece Craciunescu este angajatul ISM. Dar adevarul este ca acesta a fost doar un pretext. Pentru fiecare s-a gasit cite ceva. Pe Nelu l-au "agatat" cu Becali. La mine stiau ca sint iute si mai orgolios, asa ca au inscenat treaba cu procesul. Am verificat, am mers pe fir sa vad ce s-a intimplat atunci, in decembrie, cind am fost chemat la tribunal, si am aflat ca de fapt totul a fost o mascarada. O regie bine pusa in scena, ca si la Craciunescu. Si daca n-as fi cedat, finalul ar fi fost acelasi. In mod sigur ma dadeau afara, ca si pe Nelu. Cine sta in spatele acestei regii? Se stiu regizorii. Sa va spun ceva: in fotbalul nostru avem regizori foarte buni, mai buni decit actorii chiar. Probabil se miza pe faptul ca va abandona si el, ca sa se poata spuna apoi: uite, s-a dat la o parte! Dar Craciunescu "a jucat" mai tare decit se prevedea. Cind joaca, Nelu vrea sa se ridice lefter de la masa. Ion Craciunescu a declarat ca toti membrii CCA sint alaturi de el, vor demisiona si nu se vor implica pe viitor in noile structuri ale arbitrajului. Hai, dom'le, sa fim seriosi! Ati vazut in Romania asa ceva? Vor reveni cu totii asupra acestei hotariri! Parca nu stim ce ne poate pielea! Daca ne stringem doi insi, facem patru partide! "I-am dat cota ca n-o sa reziste o luna" L-ati avertizat pe Craciunescu, daca spuneti ca ati anticipat rezultatul? Sigur ca da! I-am spus inca de acum doua saptamini sa plece. Dar el, nu si nu, ca are sprijinul lui Mircea Sandu, care este alaturi de el pina-n pinzele albe! Dar iata ca pinzele albe erau mai aproape decit credea Nelu. Am facut pariu cu el pe cinci cartoane de whisky (n.r. - 100 de sticle), spunindu-i ca n-o sa reziste o luna. I-am dat si cota. Au fost 29 de zile! Isi facea planuri, imi spunea ce vrea sa faca la cursul cu arbitrii pe care ma oferisem sa-l sponsorizez la Vaslui... I-am spus mereu: stai linistit, intii sa te-apuce in functie acel stagiu de pregatire, si pe urma vorbim. Dragomir a spus ca Ion Craciunescu n-a condus pe nimeni in viata lui, de aceea nu a rezistat... Ei, Mitica e jucator! Are nervii tari, asa ca a jucat dur si cu Craciunescu. Abia cind a vazut ca nu mai are ce face, a scos asii din mineca si i-a pus pe masa! Orice ar fi cerut Craciunescu, nu i s-ar fi aprobat. Liga a demonstrat ca este foarte tare. Si-au aratat muschii, au facut skanderbeg si Craciunescu a pierdut. Ce se va intimpla, mai departe, in arbitrajul nostru? Ce sa se intimple? Nimic! O sa fie ce-a fost si pina acum, adica nimic. E o comedie fara sfirsit, cu roluri de democrati, de independenti, de autoritari... O comedie frumoasa uneori, in care vin diversi si cer sa se schimbe prin partile esentiale, dar sa ramina cum a fost! Un artificiu. In toata perioada asta, trebuia si lumea sa se amuze de ceva. Hagi l-a sunat pe Craciunescu sa-l incurajeze Ion Craciunescu incerca ieri sa-si recapete suflul dupa lovitura sub centura primita luni de la conducatorii fotbalului romanesc, care l-au destituit din postul de presedinte al Comisiei Centrale a Arbitrilor. Cel mai longeviv dintre ultimii patru "domnitori" peste "fluierasii" autohtoni a recunoscut ca fusese avertizat in nenumarate rinduri de Porumboiu: "El, saracul, m-a tinut tot timpul cu stingul pe toba, ca la defilare. Si-a facut datoria de prieten si m-a avertizat. Dar eu am pus suflet, de aceea m-au afectat atit de tare evenimentele de la Comitetul Executiv. Nu vreau sa comentez afirmatiile lui Adrian, care-mi este unul dintre cei mai buni amici". Craciunescu a fost ieri la sediul FRF, unde s-a intilnit cu Mircea Sandu. "Am discutat cu domnul presedinte si m-a asigurat ca, din punctul dinsului de vedere, eu n-am gresit cu nimic. Asta ma face sa cred ca, in momentul de fata, un grup de oameni se joaca inconstient cu destinul fotbalului romanesc". Vilceanul a marturisit ca este sprijinit si de cel mai valoros fotbalist roman din toate timpurile: "Azi m-a sunat Hagi si mi-a spus ca e de acord in totalitate cu punctul meu de vedere. M-a avertizat ca trebuie sa fim foarte atenti la ce se intimpla, pentru ca dupa aceea s-ar putea sa fie prea tirziu. A fost un telefon care m-a bucurat foarte mult. Dar sa stiti ca nu numai Hagi m-a sunat azi. Am primit mesaje chiar si din tara, de la oameni obisnuiti". MATEI UDREA LAURENTIU CIORNEI Nasu' - No comment Acuzele lansate ieri de Adrian Porumboiu au ajuns si la urechile presedintelui Mircea Sandu. "Nu am ce sa comentez. Nu mai doresc sa ma implic in problema arbitrajului. L-am desemnat pe Bela Kassai. Nu vorbesc. Daca Porumboiu ma acuza, o sa-i raspund dupa ce voi citi ziarul, miine", au fost singurele cuvinte ale Nasului, transmise prin secretara lui. Rivalitatea stapinilor se transmite animalelor Lupta de ciini la Dinamo La sfirsitul antrenamentului de ieri al echipei de fotbal Dinamo, ultima sedinta dinaintea plecarii in turneul din Cipru, a avut loc o lupta de ciini. Nero, "singurul meu prieten adevarat", cum il socoteste Cornel Dinu pe lupul sau ciobanesc german, l-a atacat pe Safi, ciinele fotbalistului Danut Lupu, adus la stadion de un nepot al ex-dinamovistului. Nero l-a apucat de ceafa pe Safi, un exemplar de noua luni din rasa husky, si nu i-a dat drumul nici dupa ce Procuroru' a sarit sa-i desparta. La un moment dat, lui Safi a inceput sa-i curga singe, care l-a patat pe tehnicianul dinamovist. Putinii suporteri care au urmarit sedinta de pregatire au asistat ingroziti la inclestarea ciinilor. Mijlocasul Iulian Arhire a sarit primul sa-i desparta pe Nero si Safi. Pentru a-i desparti, Max l-a lovit de citeva ori cu gheata in cap pe Nero. In ajutorul lui Arhire a sarit si Iulian Tames. "Doar aruncind apa pe ei puteti sa-i despartiti!", a sugerat unul dintre spectatorii ineditului duel. La un semn, de la vestiar a fost adusa o galeata plina cu apa rece ca gheata, ciinii renuntind la incaierare abia dupa ce s-au trezit uzi leoarca. Martori oculari sustin ca Nero si Safi se afla la a doua lupta, acesta fiind si unul dintre motivele pentru care Dinu l-a certat pe baiatul care a adus la stadion ciinele lui Lupu. Inainte de a-si urca propriul exemplar canin in masina, Mister i-a strigat lui Nero: "Criminalule!". Rautaciosi, suporterii dinamovisti pretind ca Nero si Safi nu au nici o vina, rivalitatea dintre stapinii ciinilor fiind mult mai mare. Danut Lupu a plecat de la Dinamo la presiunile lui Dinu, care nu l-a vrut la echipa. DANIEL CONTESCU Gheorghe Simion pune conditii Intr-o discutie telefonica purtata ieri cu Gheorghe Simion, presedintele Federatiei Romane de Fotbal, Mihai Leu, l-a convins pe tatal si, totodata, antrenorul celor mai buni pugilisti romani ai momentului ca acestia sa revina la lotul national, sub comanda lui Francisc Vastag. Dupa cum se stie, Dorel si Marian Simion au anuntat ca nu se vor mai pregati alaturi de ceilalti "tricolori", pentru ca tatal lor a fost indepartat de la conducerea tehnica a reprezentativei. In acest moment, fratii Simion se pregatesc, cu tatal lor, la Köln, alaturi de echipa Germaniei. "Gheorghe mi-a dat astazi (n.r. - ieri) telefon ca sa-mi comunice faptul ca doreste sa-si prelungeasca sederea in Germania cu 10 zile. I-am raspuns ca trebuie sa trimita federatiei o cerere, pe care o vom discuta in Biroul Executiv. De asemenea, mi-a spus ca doreste sa fie pus antrenor coordonator la lotul de tineret al Romaniei. Si aceasta problema ramine sa fie discutata la revenirea lui in tara. El trebuie sa demonstreze ca este om, sa-i lase pe baieti sa vina la lot, si vom discuta. Cred ca a inteles perfect mesajul meu si se va comporta ca atare", a spus Leu. ( L.C. ) Galatasaray da piept deseara cu Deportivo La Coruna Lucescu: "Nu stiu daca voi putea conta pe Hagi si Gica Popescu" Galatasaray Istanbul isi reia in aceasta seara aventura europeana din Liga Campionilor, in fata propriilor suporteri, pe stadionul "Ali Sami-yen", impotriva formatiei spaniole Deportivo La Corua. Partida va fi transmisa in direct de PRO TV, incepind cu ora 21,30. "Nu stiu inca daca Gica Hagi si Gica Popescu isi vor reveni pina la ora meciului. Ei sint accidentati si nu se cunoaste daca voi putea conta pe ei. In aceasi situatie se gaseste si Hasan Sas, singura certitudine reprezentind-o revenirea ca titular a lui Emre. Este cel mai important meci de la venirea mea la Istanbul", ne-a declarat ieri Mircea Lucescu, antrenorul formatiei "ros-galbene". Tehnicianul roman a urmarit in dese rinduri echipa spaniola, fiind impresionat de faptul ca Super Depor are evolutii excelente in deplasare. "In Primera Division joaca foarte bine afara si a demonstrat si in «Champions League» acest lucru. Nu degeaba a cistigat pe «Parc des Princes» in fata celor de la PSG. Nu inteleg cum olandezul Makkay si-a revenit asa repede dupa acea accidentare grava. Mai mult ca sigur, el va fi principala arma a formatiei spaniole", a afirmat Lucescu, care are de infruntat o presa ostila pe malul Bosforului. Referitor la acest aspect, "Il Luce" ne-a declarat ca ieri, la ora prinzului, a avut o conferinta de presa in care le-a reamintit jurnalistilor turci ca "Galatasaray face istorie, indiferent de aprecierile unora sau altora". Publicatiile spaniole de ieri acorda spatii ample partidei de la Istanbul. Cotidianul madrilen "As" scrie despre "Infernul turc", iar "Marca" gazduieste o declaratie a atacantului Makaay, care spune ca "va fi o atmosfera mult mai potrivnica decit cea din Grecia. Cred ca vom avea destule probleme pe gazon, dar si pe strada, din partea fanaticilor suporteri turci". In cealalta partida a grupei, AC Milan intilneste formatia franceza Paris Saint Germain, o eventuala victorie a "diavolului milanez" urmind sa-i scoata pe oaspeti din calculele calificarii in sferturile de finala. Adrian Ilie si-a reluat antrenamentele la Valencia, insa internationalul roman nu a fost convocat in lotul "liliecilor" pentru partida cu Manchester United, meci programat pe stadionul "Mestalla". Sturm Graz si Panathinaikos Atena se vor intilni intr-o partida a revelatilor din aceasta faza a Ligii Campionilor. GRUPA A : Sturm Graz - Panathinaikos Atena; Valencia CF - Manchester United GRUPA B : Galatasaray Istanbul - Deportivo La Corua (PRO TV, de la ora 21.30); AC Milan - Paris Saint Germain DANIEL NAZARE Pe Florentin Petre nu-l cearta nevasta ca s-a pozat cu Jojo Florentin Petre, vedeta cotidianului "Evenimentul zilei" in Cupa Presei la paintball, a fost in centrul atentiei la tragerea la sorti pentru stabilirea grupelor, efectuata luni seara la barul "TZ - Americain Caf?". Fotbalistul dinamovist, portstindardul "Gherilei rosii", asa cum a fost botezata trupa de tragatori de elita a cotidianului nostru, a eclipsat nume cu rezonanta ale vietii noastre publice, precum cintareata Jojo, prezentatoarea de televiziune Iulia Fratila sau muzicianul Don Baxter. La auzul vestii ca Petre va participa la concursul de paintball, mai multi coechipieri de-ai sai de la Dinamo au anuntat ca vor veni sa-l incurajeze, adevaratul motiv fiind ca vor sa cunoasca "niste gagici". "Poate o sa joc si eu, dar abia dupa ce ma intorc din turneul din Cipru, peste doua saptamini. Eu sint prieten bun cu patronul jocului. Are si herghelie de cai", se mindrea ieri Daniel Florea, fundasul stinga de la Dinamo. Florea a promis ca-l va lua in Padurea Baneasa, locul de disputare a intrecerilor, si pe atacantul Adrian Mihalcea. Echipa "Evenimentului zilei" face parte din Grupa E, alaturi de Radio Delta si TVR. "E bine ca sint mic si va fi greu sa fiu impuscat, spre deosebire de Cabral (n.r. - vedeta postului Prima TV), sa zicem, care e inalt rau de tot", aprecia Florentin. Jojo poarta acum sutien marimea 3 Echipat ca pentru concurs, Petre s-a pozat cu blonda Jojo, in timp ce asistenta facea pariuri pe seama faptului ca aceasta si-a facut implant cu silicon la sini. "Nu se supara sotia mea, Catalina, daca o sa apar in ziar alaturi de vreo fata frumoasa. E intelegatoare", aprecia vedeta "Evenimentului zilei". Catalina Alexandra Ionescu, persoana care se ascunde pe scena in spatele numelui Jojo, a recunoscut ca, in urma cu doua luni, a facut o operatie de marire a sinilor: "Rezultatele sint spectaculoase. Ma declar absolut incintata de noul meu look. Chiar ma tenteaza sa mai fac o interventie chirurgicala. Durerile pe care le-am suportat dupa operatie au fost infioratoare. Zilnic ma indopam cu Nurofen si cu alte calmante". Jojo a spus ca inainte purta marimea 1 la sutien, iar acum magazinul de lenjerie intima de la care se aprovizioneaza ii ofera marimea 3. "Circumferinta bustului meu a ajuns la 94 de centimetri. Cele mai multe fotomodele au 90-60-90, asa ca la mine e clar mai bine", a incheiat cu mindrie vedeta "roz". DANIEL CONTESCU MARGARIT BANUTA Flash Beckham isi asculta soacra Zilele trecute, David Beckham a semnat un nou contract cu Manchester United, in urma caruia a obtinut cel mai mare salariu anual din istoria sportului-rege: 9 milioane de dolari pentru fiecare din urmatoarele cinci sezoane. Multumit de rezultatul negocierilor, Beckham s-a gindit sa-i ofere un cadou pe masura sotiei, Victoria Adams, cu ocazia Zilei indragostitilor. Starul de la United a colindat magazinele din Manchester impreuna cu soacra lui, Jacki. Dupa mai bine de trei ore de alergat, Beckham s-a oprit la o caseta pentru pastrat bijuterii, din aur masiv, care reprezinta, in miniatura, Palatul Versailles. Caseta are 25 de centimetri latime si 30 inaltime, a fost lucrata de unul dintre cei mai cunoscuti bijutieri din Franta si l-a costat pe internationalul englez 17.480 de dolari. "Aveam de ales intre caseta respectiva si un tablou semnat Picasso. Am ales prima varianta la sfatul soacrei mele, gindindu-ma ca astfel o voi ajuta pe Victoria sa-si tina toate podoabele din aur intr-un singur loc", a marturisit Beckham. ( S.T. ) Tom Hanks tine cu Aston Villa Tom Hanks, megastarul cinematografiei americane, a marturisit recent ca s-a indragostit iremediabil de fotbalul european, sport pe care locuitorii de peste Ocean il numesc "soccer". Mai mult, Hanks a dat si un nume: echipa engleza Aston Villa. Conducatorii gruparii din Birmingham au ramas efectiv stupefiati la aflarea vestii. Extrem de maguliti de preferinta lui Tom Hanks, acestia i-au trimis starului un tricou al echipei, inscriptionat cu numele lui, si o invitatie deschisa la oricare dintre partidele de pe "Villa Park". Formatia care a eliminat Steaua din Cupa UEFA in toamna anului 1997, a facut scor egal, 1-1, pe teren propriu, cu Middlesbrough, in partida de campionat de simbata trecuta. Aston Villa ocupa in prezent locul 13 in Premier League, cu 33 de puncte (doua jocuri restante). Dublu cistigator al "Oscar"-ului pentru cel mai bun actor intr-un rol principal (in 1993, pentru prestatia din "Philadelphia", si un an mai tirziu, pentru "Forrest Gump"), Hanks a fost distins, in acest an, cu premiul "Globul de Aur" pentru filmul "Cast Away". ( M.B. ) Simon Bolivar, fundas dreapta Dupa un drum de doua zile cu autocarul si o escala de o noapte in localitatea maghiara Gyor, jucatorii echipei FCM Bacau au ajuns la Montecatini, statiune unde formatia antrenata de Gheorghe Poenaru va efectua un stagiu de pregatire. Componentii lotului au fost protagonisti ai emisiunii "Vrei sa fii miliardar?", cu Florin Croitoru in rolul lui Virgil Iantu. Cei mai slabi la raspunsuri s-au dovedit a fi Catalin Cursaru si Ciprian Ciurlea, fiind luati in bascalie de coechipieri. La intrebarea "Cine a fost Simon Bolivar?" au existat variantele: a) fundas italian; b) poet; c) sa-l ia dracu'; d) zeu al mitologiei elene. Au fost introduse aceste raspunsuri pentru a-i induce in eroare pe toti ceilalti participanti. Cursaru, golgeterul moldovenilor, s-a enervat atit de tare, incit a spus: "O sa ma intrebe astia si cum se numea calul lui Stefan cel Mare!". El a renuntat la joc in risetele celorlalti jucatori. ( D.N. ) Rapid ieftineste abonamentele Reveniti in urma cu patru zile din Italia, fotbalistii giulesteni s-au reunit ieri la baza ProRapid, unde antrenorul Mircea Rednic a comunicat programul urmatoarei faze a pregatirilor. Vineri, fotbalistii giulesteni ar putea sustine un meci amical la Bucuresti, situatie in care plecarea in turneul din Olanda, programata pe 16 februarie, ar putea fi aminata cu cel putin trei zile. Chiar daca tehnicianul feroviarilor si-a manifestat si ieri intentia de a mai achizitiona jucatori de top, "lotul este in mare parte stabilit", a apreciat presedintele gruparii de sub Grant, Grigore Sichitiu. Conducatorii echipei au anuntat ca, "in ciuda inflatiei", abonamentele pentru fani se vor ieftini. Astfel, pretul unui "abonament-minune" va costa sub un dolar, adica 25.000 de lei. ( L.C. ) Nita va buchisi alfabetul chirilic Robert Nita, al doilea marcator al campionatului, este curtat insistent de doua cluburi din spatiul fostei URSS. Prima oferta venita pe adresa clubului Steaua apartine echipei ucrainene Metalurg Zaporoje, conducerea "ros-albastrilor" fiind in negocieri avansate cu clubul la care mai evolueaza Ionut Pirvu si Daniel Baston. Problema ar fi ca a doua oferta, trimisa de clubul rus Saturn Moscova, este mai pe gustul lui Robert, el fiind tentat sa aleaga echipa din capitala Rusiei si datorita faptului ca ar ajunge mai repede in tara. In cazul in care nici aceste doua oferte nu se vor materializa, viitorul lui Nita va deveni incert pentru ca el refuza sa mai mearga la Foresta sub titlu de imprumut, iar Steaua nu vrea sa il vinda nici unui club din tara. ( H.H. ) [17][pl.dll?rid=expresro] 