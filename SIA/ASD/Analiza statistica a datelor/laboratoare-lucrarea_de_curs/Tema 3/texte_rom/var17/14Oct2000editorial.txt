 Supliciul lui Isarescu ______________________________________________________________________ Stiu ca Brancusi este un subiect extrem de delicat, poate la fel de delicat ca si Eminescu. Demersul "Evenimentului zilei" nu vrea sa puna la indoiala nimic din opera artistului, din importanta sa, din valoarea sa enorma pentru cultura secolului XX. "Evenimentul zilei" deschide doar o discutie asupra unei achizitii. Pur si simplu ne indoim de corectitudinea unei proceduri. Iar Mugur Isarescu a facut o jumatate dintr-un pas gresit care ar putea sa-l coste nu doar o jumatate de milion de dolari (pe care ii platim noi, contribuabilii), ci si procente din imaginea pe care o are acum. Cabinetul sau a aprobat mult prea usor cumpararea unei lucrari de Constantin Brancusi la pretul de 500.000 de dolari. Hotarirea a fost luata pe baza unei note intocmite de ministrul culturii, iar acesta si-a intemeiat-o, la rindul sau, pe baza unui referat al unei comisii de expertiza si evaluare. Nu ne indoim de autoritatea numelor din aceasta comisie. Nu e vorba nici de autenticitatea lucrarii. Dupa cum nu se poate nega utilitatea unei astfel de achizitii pentru Muzeul National de Arta. Achizitionarea "Supliciului" are o singura fisura: pretul. Unii dintre membrii comisiei cu care am stat de vorba sustin ca o jumatate de milion de dolari pentru un Brancusi este un chilipir. Un Brancusi se vinde cu milioane de dolari. E adevarat, dar nu e general valabil. Nici Salvador Dali, nici Picasso si nici Rodin nu se vind pe milioane de dolari. E de-ajuns sa iei cataloagele vinzarilor si sa vezi ca unele tablouri de Dali sau Picasso se vind cu milioane de dolari, dar si cu zece mii de dolari. Diferenta de pret provine de la diferenta dintre lucrari. Iar aceasta tine de materialul din care sint facute, de numarul de copii existente pe piata de arta si, mai ales, de perioada in care au fost realizate. Anii de inceput de cariera, pentru mai toti artistii lumii, inseamna preturi mult mai mici. E valabil si in cazul marelui sculptor roman. Chiar cataloagele care circula si prin Romania ne arata ca pretul unei lucrari de Brancusi din perioada de inceput se invirte in jurul valorii de 40.000-50.000 de dolari. Or, "Supliciu" este creat in acei ani. Si, tinind cont de toate acestea, pretul nu pare un chilipir, cum zic unii, ci o exagerare. Toate argumentele membrilor comisiei de expertiza si achizitionare sint sentimentale, artistice, dar nu au nimic de-a face cu expertiza comerciala. "Supliciu", in diverse variante, exista de mai multi ani pe piata internationala. N-a fost achizitionat de nici un mare muzeu al lumii (cel putin, dupa investigatiile noastre, nu apare in nici o colectie mai acatarii). De unde ne putem gindi ca e firesc, atita vreme cit operele lui Brancusi au acea cota extraordinara de milioane de dolari numai daca apartin perioadei care il defineste. Adica, perioada de dupa 1913. Mai mult, surse private ne spun ca un reprezentant important al Fundatiei Guggengheim din SUA, care a avut parte de o oferta pentru un "Supliciu" (se pare ca exact aceeasi, propusa spre achizitionare de Ion Caramitru si de comisia de expertiza si evaluare), n-ar fi oferit decit 60.000 de dolari. Orice lucrare de Brancusi in plus intr-un muzeu romanesc este un cistig de patrimoniu. E o chestiune nationala ca lucrari ale marelui sculptor sa se gaseasca mai ales in tara sa de origine (cindva ingrata cu artistul). Dar nu cumparate la orice pret si din bani publici, mai ales ca Muzeul National de Arta detine chiar originalul acestei statui in ghips. Cu ce drept sa cheltuiasca guvernul Isarescu o jumatate de milion de dolari din banii publici fara sa dispuna macar de evaluare neutra? Ca propune domnul Ion Caramitru si suna bine in campania electorala? Ca suna bine si pentru guvernul Mugur Isarescu o achizitie de Brancusi? Si daca lucrarea aceasta nu face decit 50.000 de dolari? Daca la o evaluare serioasa aflam ca pretul ei nu urca peste 50.000-60.000? Ce facem atunci? Am bagat banii in buzunarul unui proprietar, am facut un gest patriotic si de cultura, dar ne-am batut joc de banii tuturor. Si daca pretul acesta este umflat din vreun interes? Nu avem nici o dovada in acest sens. Dar Mugur Isarescu si Decebal Traian Remes nu pot achita acesti bani fara sa aiba totusi o baza solida. E vorba despre un chilipir sau despre o supraevaluare? Daca guvernul ar plati imediat si mai apoi am afla ca nu valoreaza decit acelasi pret cu lucrarile din tinerete, atunci premierul si Ion Caramitru ar avea parte de un supliciu. Si chiar nu sint departe de el! _________________________________________________________________ 