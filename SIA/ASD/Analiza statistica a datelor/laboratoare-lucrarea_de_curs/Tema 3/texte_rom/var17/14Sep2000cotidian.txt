 Romani fara prejudecati NSK le cinta homosexualilor de pe Champs Elysees Reprezentanta muzicii electronice din Romania, trupa NSK, a fost invitata sa sustina un concert la Paris. Acest lucru se intimpla dupa ce a fost desemnata cistigatoarea concursului "Decouvertes Radio France International". Competitia, dedicata artistilor de muzica electronica din Europa de est si centrala, a deschis trupei NSK orizonturi noi. Cei trei componenti ai trupei, DJ Vasile, Matze si Electric Brother, spera ca vor fi promovati de postul de radio care a organizat concursul si ca vor semna un contract cu o casa de distributie franceza. Pina una, alta, vor concerta astazi in clubul Queen de pe Champs Elysees, un club modern, renumit in special in rindurile homosexualilor. Trupa va sta la Paris zece zile, dintre care doua pe banii organizatorilor, iar restul pe finante proprii. (I.M.) Asta-seara, la Flamingo, Double D isi intreaba fanii "De ce?" "De ce?" este numele E.P.-ului pe care trupa Double D si CAT Music/Media Services il lanseaza asta-seara la Clubul Flamingo. Primul extras pe single este piesa care a dat titlul discului, iar la lansare va fi prezentat, in premiera, videoclipul acesteia. Seara va fi incheiata cu un concert al trupei Double D, in care Daniel, Delia si Catalina vor prezenta piese de pe noul album, dar si melodii mai vechi, selectate de pe cele trei albume pe care le-au lansat pina acum. Si pentru ca isi doresc sa realizeze ceva special pentru aceasta seara, cei din Double D vor fi "acompaniati" de o trupa de dansatori profesionisti. Acestia ii vor insoti de acum incolo la toate concertele pentru a deschide publicului pofta de dans. (I.M.) Ramasa fara vocalist, EURO se transforma in Gold - prima trupa dance autohtona care va cinta live Silvia Stefanescu va da o mina de ajutor, dar nu renunta la proiectele individuale Infiintat in noiembrie 1998, grupul EURO n-a avut prea multe zile de trait. A lansat albumul "Bairam" la sfirsitul lunii aprilie, a avut numeroase aparitii in emisiunile de televiziune si multe concerte. Tocmai cind totul parea ca merge bine, Adrian Bosoi, fondatorul trupei, dar si cel care se ocupa de compozitie, texte, orchestratie, si era si vocalist, si-a anuntat retragerea din trupa. Adrian s-a facut director de firma Motivul acestei decizii este intemeiat deoarece pasiunea lui Adrian pentru calculatoare a fost intotdeauna mai tare decit dragostea pentru muzica. Absolvent al Facultatii de Automatica si Calculatoare, el mergea zi de zi si la serviciu, fiind analist programator la firma TRONN Software, excluzind astfel concertele din timpul saptaminii. Din cauza asta, EURO nu putea sa cinte in afara Bucurestiului decit in weekend-uri. De curind, Adrian a fost avansat in functia de director adjunct la firma la care lucreaza si a considerat ca nu merita sa-si mai piarda timpul cu EURO. Si-a anuntat colegele de trupa si s-au despartit in relatii bune, cu promisiunea ca le va compune piese in continuare. Gold va aborda succesele disco din '80 Asa ca, Irina Ababei si Sofia David au hotarit s-a ia de la capat. Au cooptat-o pe Silvia Stefanescu si au pus bazele unei noi formatii - Gold. Silvia a lansat pina acum un album solo, a participat la mai multe festivaluri, dar succesul trupelor dance i-a luat si ei ochii. Oricum le cunostea pe fetele din EURO, iar propunerea lor a fost primita cu bratele deschise. Silvia insa nu renunta la proiectele solo si este convinsa ca va face fata oricaror solicitari. Gold va interpreta succesele disco ale anilor '80, cu orchestratii moderne si cu texte in limba romana, scrise de Dinu Olarasu. Fetele vor sa fie prima trupa dance autohtona care sa cinte live si sa impulsioneze si celelalte formatii sa renunte la play-back. IUSTINA MUNTEANU Stela si Arsinel, la "Evenimentul zilei" Ne-au vizitat la redactie indragitii actori Stela Popescu si Alexandru Arsinel, ocazie cu care ne-au impartasit citeva dintre proiectele lor pe termen lung si scurt. Totodata, si-au luat la revedere, deoarece saptamina viitoare, pe 21 septembrie, vor pleca pentru 8 zile in Germania, unde au fost invitati cu spectacolul de succes "Caviar, votca si bye, bye", de George Astalos, in regia lui Dan Puican. "Este un spectacol apartinind Teatrului National de Radio, pe care l-am jucat si la New York, Paris si Washington", spune Stela. "Acum il vom juca la Bonn si, poate, la Köln". In aceeasi piesa joaca si Alexandru Arsinel, partenerul ei de multi ani. "In calitate de director al Teatrului «C. Tanase», va pot spune ca, o data cu redeschiderea stagiunii, vom relua unele dintre spectacolele de succes, dar incepem repetitiile la o revista cu Stela, Arsinel si invitatii lor. Care? Surpriza! Veti afla in ianuarie, cind va fi premiera", ne asigura Arsinel. CLAUDIA DABOVEANU Daniela Gyorfi scapa azi de chinurile casniciei "Nici macar sex nu mai faceam de multa vreme" Daca peste noapte nu s-a produs nici o minune, de azi, mariajul nefericit al cintaretei Daniela Gyorfi cu sportivul Gelu Bors este doar o amintire, divortul celor doi urmind sa se pronunte in cursul acestei zile. "Oricum nu l-am iubit", ofteaza solista. "In ultimul timp, nu mai exista nimic intre noi, nici macar sex nu mai faceam de multa vreme. Era gelos pe cariera mea, nu suporta ideea ca eu eram plecata prin turnee tot timpul. Lui ii trebuie un alt gen de femeie, mai casnica. Asa ca nu-mi pare rau ca ne-am despartit". Daniela Gyorfi mai spune ca in urma casatoriei Gelu este un om realizat. Are un apartament superb si-si schimba masinile ca pe ciorapi. In plus, s-a apucat si de scoala, in prezent fiind student la Academia de Sport. Iar in privinta despartirii, cei doi n-au avut prea multe de impartit, menajul consumindu-se in apartamentul solistei, de unde Gelu si-a luat jucariile si a plecat fara prea mare tam-tam. "Nu m-a batut, nu m-a injurat", zice Daniela, fericita ca in sfirsit a invatat ce sa ceara pe viitor de la un barbat. Apropo de viitor, Gyorfi ne-a declarat ca in momentul in care se va indragosti lulea o va lasa mai moale cu spectacolele si aparitiile sexoase, daca sotul i-o va cere. Acum insa, celebra cintareata trece printr-o perioada de schimbari, care au inceput cu renovarea apartamentului. In privinta muzicii, ea spera in colaborarea cu DJ Phantom, care o va scuti de aparitia in spectacolele-susa din sezonul rece. ADRIANA TOMA Setul de manuale alternative pentru liceu costa un milion de lei O cheltuiala in plus pentru parintii cu copii la liceu o reprezinta sumele pe care trebuie sa le plateasca pentru manuale. Potrivit directorului Editurii ALL, Radu Dimitriu, un set de opt manuale alternative de liceu costa cel putin 500.000 de lei. In acelasi timp, Angela Balan, directoarea Liceului Teoretic "Decebal" din Bucuresti, ai carui elevi provin, in majoritate, din familii cu venituri moderate, sustine ca un set de manuale ajunge sa coste pina la un milion de lei. Din cei 2.181 de elevi inmatriculati la acest liceu, mai putin de jumatate isi permit luxul sa-si cumpere manualele necesare. Directoarea liceului spera sa poata face rost de manuale gratuite de la edituri, prin comisioanele oferite de acestea, pentru 300 de elevi ai scolii. "Apreciez ca cel putin 600 de elevi vor ramine, in acest an scolar, fara manuale. Lipsa acestora va fi suplinita de orele de pregatire suplimentara pe care profesorii le vor face cu elevii", a spus Angela Balan. Invitat ieri de Comisia de invatamint a Senatului pentru o discutie pe marginea manualelor alternative, directorul Directiei Invatamint Preuniversitar din MEN, Liliana Preoteasa, a declarat ca "pretul manualelor nu este foarte mare, el echivalind cu cel platit pe doua sticle de Cola de doi litri sau pentru trei ciocolate". Preoteasa este de parere ca "parintii isi pot permite sa cumpere manuale, in conditiile in care un elev primeste, in medie, 30.000 de lei pe zi ca bani de buzunar". VALENTINA FRASINEANU Fetele De Luxe vor sa cinte cu Gica Petrescu Trupa cafea cu lapte De Luxe s-a infiintat in acest an, de ziua femeii, si dupa luni in sir de repetitii dure debuteaza pe scena, la Festivalul de la Galati. Mihaela Coveseanu, Afia Baffo-Gyan, Walensa Siteanu si Vanessa Inyan-Emem formeaza o adevarata echipa, petrecindu-si majoritatea timpului impreuna. Cind nu au repetitii asculta tot felul de muzica, Madonna, Eminem, BSB si N'Sync numarindu-se printre favoriti. Absolventa a Liceului de Muzica Dinu Lipatti, Mihaela Coveseanu este liderul formatiei, fiind acceptata si recunoscuta ca atare de colegele sale. Mihaela sustine ca De Luxe si-a propus drept obiectiv sa devina trupa feminina numarul 1 a tarii. "Nu ne este teama de ASIA sau Exotic, ele ne stimuleaza. Vrem sa ne impunem pe piata muzicala practicind o combinatie de lux intre dance si techno, ne-ar placea sa colaboram cu Gica Petrescu pe care-l consideram Frank Sinatra al Romaniei. Dar pina atunci ne asteapta un examen greu, la Festivalul de la Galati. Participarea noastra acolo coincide cu ziua de nastere a impresarului N. Constantinescu si trebuie neaparat sa facem o figura frumoasa." ALEX REVENCO De ziua lui de nastere, Misu Fotino are umor: "Am trecut de la virsta sexy la cea erotica" Actorul Mihai Fotino implineste astazi 70 de ani. La aniversarea acestei cifre rotunde si dupa 50 de ani inchinati teatrului si filmului, am tinut sa-i uram "La multi ani!". Multumind, Misu Fotino ne-a declarat: «70 de ani? Da, e o suma, da' parca nu-i de mine. Eu ma simt in floarea virstei, care a vrut sa ma ia prin surprindere, sa ma gaseasca in patru labe sau la orizontala, da' nu i-a mers. M-a gasit la verticala. Si la urma urmei, ce-nseamna 70? Trecerea de la virsta sexy, cu nr. 69, la 80 - virsta erotica... In rest, reiau la TNB "Moartea unui comis-voiajor" si, la "Bulandra", "Imblinzirea scorpiei"». CLAUDIA DABOVEANU Pentru relansarea constructiei de locuinte, MLPAT a atras credite de peste 300 de milioane de dolari Ministerul Lucrarilor Publice si Amenajarii Teritoriului si-a lansat ieri propria "carte alba": "Reforma si lucrarile publice in Romania ultimilor ani. 1997 - 2000". Lucrarea face un rezumat al rolului si obiectivelor si programelor promovate de MLPAT si trece in revista actele normative din domeniul constructiilor, urbanismului si amenajarii teritoriului adoptate in perioada 1 ianuarie '97 - 2 iunie a.c. In ultimii trei ani, se precizeaza in prefata semnata de ministrul Nicolae Noica, MLPAT a reusit sa atraga prin credite internationale garantate de guvern peste jumatate de miliard de dolari pentru relansarea constructiei de locuinte si normalizarea vietii la sate. Cu jumatate din valoarea acestor credite vor fi construite circa 2000 de locuinte sociale, din care un sfert in Capitala. (M.B.) In timpul controalelor, Politistii vor asigura protectia lucratorilor Inspectiei Muncii Inspectia Muncii si IGP au semnat un protocol de colaborare pentru asigurarea protectiei inspectorilor in timpul controalelor pe care acestia le fac pentru combaterea muncii la negru, a evaziunii fiscale si pentru prevenirea accidentelor de munca, a declarat ieri Mariana Basuc, inspector general de stat. Potrivit protocolului, inspectorii de munca si politistii vor monitoriza si supraveghea respectarea dispozitiilor legale si vor depista cazurile de nerespectare a legii in privinta angajarii fortei de munca si cele de sustragere, de catre angajatori, de la plata taxelor si impozitelor datorate bugetului de stat. Protocolul de colaborare, incheiat pe o perioada de un an, mai prevede ca, semestrial, partile sa analizeze modul in care au fost duse la indeplinire obiectivele prevazute in acest document, relateaza Mediafax. "Semnarea unui asemenea protocol cu directiile Economica si de Paza din cadrul IGP era absolut necesara, intrucit in multe cazuri inspectorii de munca au fost agresati verbal si chiar fizic de unii angajatori ori de catre garzile de corp ale acestora. In aceste conditii, inspectorii au nevoie de protectie pentru a putea asigura respectarea prevederilor legale si combaterea evaziunii fiscale", a precizat Mariana Basuc.(A.G.) Virgil Paunescu face curatenie in CNAS Primii concediati - consilierii lui Ciocalteu Noul presedinte al Casei Nationale de Asigurari de Sanatate, dr. Virgil Paunescu a si inceput restructurarile. El a declarat ca e nevoie de "curatenie" in institutia pe care o conduce, asa ca primii angajati pe care i-a dat afara au fost consilierii fostului presedinte al CNAS, prof. dr. Alexandru Ciocalteu. In plus, el a reorganizat si secretariatul CNAS. Virgil Paunescu a afirmat ca nu face restructurari fara temei: "Nu voi da afara pe nimeni care-si vede de treaba, dar nici nu vreau sa mentin pe nimeni care nu-si gaseste locul in institutie". Cariera noului presedinte al CNAS a inceput cu functia de asistent universitar de fiziologie la Universitatea din Timisoara. Dupa cinci ani, a ajuns conferentiar de cardiologie, la aceeasi universitate. Pe linga aceasta functie, din 1997 a fost director al Directiei de Resurse Umane din Ministerul Sanatatii. Desi Paunescu sustine ca destituirea predecesorului sau la presedintia CNAS "nu are un caracter politic, ci este facuta exclusiv pe criterii de competenta", prof. Ciocalteu a declarat ieri ca nu i se pare a fi chiar asa. "Ma asteptam sa fiu dat afara de la Casa de Asigurari de Sanatate din momentul in care am intrat in PNL", a spus ex-presedintele CNAS. GETA ROMAN TATIANA DABIJA La sedinta Sfintului Sinod al Bisericii Ortodoxe Romane Arhiepiscopul Bartolomeu Anania a fost victorios pe toata linia Sedinta Sfintului Sinod a adus multe surprize. In afara de problema stabilirii unei pozitii oficiale privind controversatul articol 200 din Codul Penal, cel privind homosexualitatea, Sfintul Sinod a avut de nominalizat numele celor trei candidati pentru scaunul vacant al Mitropoliei Olteniei. Desi candidaturile au fost distribuite confidential, surse din Dealul Patriarhiei ne-au informat ca cei care candideaza sint: Inalt Preasfintitul Nifon, Arhiepiscopul Tirgovistei, P.S. Damaschin al Sloboziei si P.S. Teofan Sinaitul, episcop-vicar al Patriarhiei Sinodul BOR nu vrea reclama pentru homosexuali "Sfintul Sinod al Bisericii Ortodoxe Romane doreste ca pacatului sa nu i se faca publicitate. Nu vrem sa fie cineva pedepsit pentru optiunea sa sexuala, dar BOR nu va conteni sa intervina, legal, pentru rezolvarea problemei", a declarat ieri, intr-o conferinta de presa, I.P.S. Andrei, Arhiepiscop de Alba Iulia, referitor la abrogarea articolului 200 din Codul Penal. In acest sens, Sfintul Sinod a inaintat un apel senatorilor si deputatilor din Parlamentul Romaniei in care isi exprima ingrijorarea fata de intentia Senatului de a abroga articolul amintit. Deocamdata, sugestia IPS Bartolomeu Anania, Arhiepiscopul Vadului, Feleacului si Clujului, de a se organiza un referendum cu privire la problema in discutie, nu s-a concretizat intr-o hotarire ferma, Sinodul BOR intentionind sa se adreseze mai intii forului legislativ si presedintelui tarii. Dumitru Manolache Candidatul mitropolitului Plamadeala nu a reusit sa ajunga episcop-vicar Lupta pentru scaunul Olteniei se va da in octombrie, insa retragerea Inalt Preasfintitului Lucian, Arhiepiscop al Tomisului, a deschis o alta portita pentru cei care se doresc sinodali. Cu toate ca este foarte bolnav, Inalt Preasfintitul Antonie Plamadeala, mitropolitul Ardealului, a fost prezent la Sinod pentru a-l sprijini pe P.C. Arhimandrit Irineu Duvlea, staretul Manastirii Simbata, candidat la functia de episcop-vicar. Cu toate eforturile depuse, mitropolitul Ardealului a pierdut batalia in fata Inalt Preasfintitului Bartolomeu Anania, care si-a impus punctul de vedere in privinta episcopilor-vicari. Victorios pe linie, Arhiepiscopul Clujului a impus Sinodului ca viitorii episcopi-vicari sa poarte rangul de arhimandrit timp de doi ani si sa aiba vot consultativ. Candidatul mitropolitului Ardealului, P.C. Irineu Duvlea, nu a intrunit voturile Sinodului, fiind alesi P.C. Petroniu Florea episcop-vicar al Oradei, cu numele de "Salajanul", si P.C. Lucian Mic ca episcop-vicar al Timisoarei, cu numele de "Lugojanul". FLORIAN BICHIR Alocatia si pensia se dau doar cu bilete de bingo Locuitorii comunei muresene Rastolita sint obligati ca atunci cind isi ridica pensia sau alocatia de la oficiul postal sa cumpere bilete de bingo, guma de mestecat, detergenti sau vederi. O femeie din Rastolita sustine ca si-a batut fetita deoarece a cheltuit pe guma de mestecat si un bilet de bingo o parte din banii de alocatie. Dupa care mai multi locuitori au sesizat ca, daca nu cumpara ceva, "nu sint bani". Diriginta oficiului, Maria Stoica, ne-a declarat: "Nu este adevarat. Noi nu obligam pe nimeni sa cumpere, dar le sugeram acest lucru. Multi spun ca au tot luat bilete la bingo si n-au cistigat, dar noi ii incurajam ca poate saptamina asta cistiga". CORA MUNTEAN Elena Cirstea se marita cu seful psihologilor! In sfirsit, Elena Cirstea si-a gasit barbatul visurilor. Acesta este Augustin Cambosie, de profesie psihanalist, totodata presedintele Asociatiei Psihologilor din Romania. Ei se cunosteau de 15 ani, dar pina in primavara trecuta nu s-au simtit atrasi unul de celalalt. S-au intilnit intimplator, si focul pasiunii s-a aprins. De sase luni locuiesc impreuna si au hotarit sa se casatoreasca. N-au stabilit data exacta a nuntii si oscileaza intre noiembrie 2000 si februarie 2001. Elena spera ca vor avea si copii impreuna. Interpreta are 37 de ani, iar viitorul sot este cu zece ani mai in virsta. IUSTINA MUNTEANU 