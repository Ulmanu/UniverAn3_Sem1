 Apel tirziu si inutil ______________________________________________________________________ Cresterea lui Corneliu Vadim Tudor in sondajele de opinie i-a speriat pe intelectualii romani. Au pus mina de la mina si s-au asezat umar linga umar pentru a lansa un apel disperat. "Riscam sa ne intoarcem la partidul unic si sa periclitam integrarea euro-atlantica, daca o singura formatiune politica cistiga alegerile cu o larga majoritate. Riscam ca turul doi al alegerilor prezidentiale sa ofere o nemeritata sansa candidatului PRM ca prezumptiv opozant al lui Ion Iliescu. Riscam ca tot ce s-a cladit timp de un deceniu pe linia traditiei politice democratice sa se distruga, daca CDR 2000 sau PD nu vor intra in Parlament, iar PNL va obtine locuri putine. Aceasta situatie se datoreaza in mare masura defectuoasei strategii electorale a partidelor care au alcatuit coalitia aflata la guvernare: ele se ataca unele pe altele, cu o violenta care le indeparteaza electoratul". Merita sa citim mai atent textul mentionat. Chiar daca este vorba de intelectuali, putem trece si peste cacofoniile din text, si peste formularile de gradinita ("Ne aflam intr-un moment deosebit de critic"). Nu putem insa trece nepasatori pe linga unele dintre afirmatiile de mai sus pentru ca ele contin adevaruri alarmante. Romania risca sa se intoarca la partidul unic si sa-si pericliteze integrarea euroatlantica! E adevarat! Dar toate acestea sint posibile din cauza prestatiei catastrofale a coalitiei aflate la putere. Ce rau i-a facut PDSR sau PRM? Doi ani au tacut chitic si au facut un fel de opozitie de amorul artei in parlament (si de frica sa nu fie arestati capii afacerilor din batatura lor). Cine a compromis enormele sanse create in urma alegerilor din 1996? Nu cumva intelectualii aplica o unitate de masura atunci cind evalueaza prestatia neocomunistilor (PDSR si PRM) si cu totul alta atunci cind e vorba, in special, de CDR si de Emil Constantinescu? E adevarat ca riscam ca turul doi al alegerilor prezidentiale sa ofere o nemeritata sansa candidatului PRM. Dar sansa aceasta nu si-a construit-o Corneliu Vadim Tudor! Ea este tot consecinta prestatiei lamentabile a celor sustinuti de intelectualii romani de dreapta. Intr-un fel, si ei sint partasi la "cadoul" facut de Conventie lui Corneliu Vadim Tudor si PRM. Cel care a redactat apelul (pentru ca aproape toti semnatarii insiruiti si-au dat acordul prin telefon sau au semnat ca primarul) socoate ca situatia critica din Romania are drept cauza defectuoasa strategie electorala a partidelor care au alcatuit coalitia aflata la guvernare. Eroarea mi se pare grosolana. Situatia nefericita de acum are drept principala cauza nu strategia electorala (proasta si ea, e drept!), ci prestatia la guvernare. Din acest punct de vedere, apelul intelectualilor vine extrem de tirziu. De ce nu s-au ridicat ei cind Victor Ciorbea "a gidilat" reforma? De ce nu s-au ridicat ei impotriva prestatiei ministrului culturii Ion Caramitru, cel care a amestecat actoria cu ministeriatul pentru a obtine un ghiveci in care nu se mai vede nici administratia, nici actorul. Ba mai mult, cind Ion Caramitru a pastorit o achizitie discutabila, echivalenta cu o mica gaura in bugetul public - e vorba despre statuia "Supliciu" de Constantin Brancusi - citiva intelectuali s-au grabit sa semneze un simulacru de scrisoare de sprijin. Nici cind Victor Ciorbea, Radu Vasile si Mugur Isarescu nu au miscat un deget ca sa puna in aplicare Legea declararii averilor (115/1996) pentru a putea semnala cazurile de functionari publici necinstiti, intelectualii n-au protestat. N-au presat puterea politica in nici un fel pentru ca aceasta sa nu repete greselile si aberatiile predecesorilor. Doar fiindca "erau de-ai nostri", acestia au avut parte de o alta unitate de masura, plus de o prezumtie de cinste sub care se pot ascunde si foarte multe fraude. Apelul intelectualilor mi se pare tirziu si inutil. E un fel de strigat in desert, cind nu se mai intrezareste vreun copac la umbra caruia sa doarma linistiti. Daca se voiau parte de luat in seama intr-o societate bolnava, ei ar fi trebuit sa inceapa cu apelurile in 1996 si in 1997 si sa fie la fel de fermi cu Emil Constantinescu, cu Victor Ciorbea si cu Radu Vasile, cu CDR si cu PD, asa cum sint acum, cind ii napadeste teama de partidul unic si de o prezenta a lui C. V. Tudor in turul doi. Ideea lor ca tot blocul de centru-dreapta ar trebui sa prezinte un singur candidat nu e deloc rea. E chiar o ipoteza frumoasa. Dar cita vreme in spatele acestuia vine aceeasi lume, judecata cu alta masura decit legea si morala, tot nu scapam de amenintarea dezastrului. _________________________________________________________________ 