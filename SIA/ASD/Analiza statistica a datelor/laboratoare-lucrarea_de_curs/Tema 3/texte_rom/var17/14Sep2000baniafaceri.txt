 In urma negocierilor cu FMI, Guvernul pune cruce cresterilor salariale Ministrul finantelor, Decebal Traian Remes, a declarat ieri ca, dupa discutiile cu echipa Fondului Monetar International (FMI) prezenta la Bucuresti, s-a convenit ca pentru sfirsitul anului nivelul ratei inflatiei sa fie de 40%, Produsul Intern Brut (PIB) - 770.000 miliarde lei, iar deficitul bugetar de 3,5% din PIB. Referindu-se la buget, acesta a remarcat ca la rectificare ordonatorii de credite au cerut o suplimentare de aproximativ 43.000 miliarde lei, insa guvernul va acorda numai 17.900 miliarde lei. "Saptamina viitoare, rectificarea va fi terminata. Vom acorda sigur bani agriculturii, internelor, apararii, transporturilor, protectiei sociale, finantelor - pentru cheltuieli generale, bugetelor locale, bugetului asigurarilor sociale, fondului de sanatate si fondului de solidaritate sociala", a spus Remes. Legat de suplimentari, Remes a declarat ca nici un leu aprobat in plus de catre guvern nu se va duce in salarii. In plus, el a mai subliniat ca cel putin in acest an nu se va recurge la nici o modificare in domeniul fiscal. In privinta discutiilor purtate cu expertii FMI, Remes a aratat ca finalul reviziei echipei Fondului pentru acordarea unei noi transe din acordul stand-by ii da motive sa fie optimist. "La mijlocul lui octombrie vom primi un raspuns favorabil. Nu cred ca este in pericol primirea acestei noi transe", a adaugat Remes. Cu toate acestea, ministrul finantelor a recunoscut ca guvernul nu a indeplinit o conditie importanta din memorandum, aceea privitoare la nivelul arieratelor. In opinia sa, cauzele care au condus la majorarea nivelului arieratelor au fost legate de reorganizarea CONEL si ROMGAZ, cresterea pretului energiei electrice si intirzieri in controlul salariilor bugetarilor. In ceea ce priveste discutiile cu FMI, ele vor continua la reuniunea anuala a FMI si Bancii Mondiale de la Praga. Remes a mentionat ca au mai ramas de detaliat probleme precum politica salariala din sectorul bugetar si din intreprinderile de stat, restructurarea personalului din institutiile bugetare si privatizarea Bancii Agricole. Legat de Banca Agricola, Remes a declarat ca Banca Mondiala a agreat planul propus de guvernul roman, in sensul recapitalizarii bancii cu titluri de stat, nu cu bani cash. De aceea, recapitalizarea BA nu va influenta in nici un fel bugetul din acest an. Referindu-se la pensii, Remes s-a aratat optimist in ceea ce priveste majorarea acestora, insa nu a dat un raspuns din care sa reiasa cu cit vor creste acestea si daca ele vor fi majorate incepind cu 1 septembrie. El a subliniat doar ca MMPS va beneficia de o suplimentare a bugetului alocat si va fi treaba sa cu cit si de cind se vor opera majorarile preconizate. Nici in ceea ce priveste posibilitatea scaderii TVA la utilitati ministrul finantelor nu a dat vreun raspuns, el preferind sa declare laconic ca "nu am raspuns la aceasta intrebare". OVIDIU ZARA In doi ani, Salariile lui Petrovici si Cioscu au totalizat 6,5 miliarde lei In perioada in care afacerile Casei de Economii si Consemnatiuni au fost coordonate si girate de fostul presedinte al CEC, Camenco Petrovici, acesta a fost platit mai mult decit regeste din banii contribuabililor. Dupa instalarea sa in functia de presedinte, prima grija a lui Petrovici a fost sa-si majoreze salariul. Calculele specialistilor au aratat ca in cei doi ani si citeva luni cit a fost pusa la cale afacerea FNI, Camenco Petrovici a avut o retributie totala de 3 miliarde lei net. Constantin Cioscu, vicepresedinte al CEC, fiind scutit de impozit pe salariu, a incasat in aceasta perioada 3,5 miliarde lei. Mentionam ca CEC are un presedinte, trei vicepresedinti si 11 membri ai Consiliului de Administratie, iar participarea statului la aceasta institutie este de 100%. Este de-a dreptul ilar modul in care statul a inteles sa-i "recompenseze", prin salarii uriase, pe cei care au girat o escrocherie de talia FNI. (G.T.) Nu ne vindem oaia! Asociatia Producatorilor si Exportatorilor de Ovine si Bovine din Romania (APEROB) a amenintat ieri cu boicotarea exporturilor de ovine in Uniunea Europeana (UE) si cu initierea de proteste catre forurile europene daca Ministerul Industriei si Comertului (MIC) nu revizuieste Ordinul 249C/2000 privitor la modul de acordare a licentelor pentru exportul de ovine fara taxe vamale in tarile UE. APEROB i-a acuzat pe subsecretarul de stat in MIC, Mihai Berinde, si pe directorul Ovidiu Malureanu ca incearca sa acorde arbitrar suplimentul de contingent acordat tarii noastre in acest an. Oficialii APEROB au aratat ca atit Berinde, cit si Malureanu sint "promotorii speculei cu licente de export si adevarati gropari ai exportatorilor". "Ordinul a fost publicat in Monitorul Oficial inainte ca UE sa-l publice oficial. Asa ca el este inoperabil deoarece, daca exporti suplimentar inainte sa termini contingentul acordat initial, UE introduce taxe vamale. Conform legii, vom ataca in Contencios administrativ ordinul, prin recurs gratios", au precizat oficialii APEROB. Ei au mai aratat ca, in ciuda promisiunilor ministrului Radu Berceanu, revizuirea ordinului incriminat nu s-a realizat pina in prezent. APEROB, care realizeaza 80% din exportul romanesc de ovine si bovine catre UE, intentioneaza sa-i actioneze in justitie pe oficialii MIC responsabili de emiterea ordinului amintit. Totodata, APEROB a anuntat ca va cere premierului Mugur Isarescu ca acest contingent de ovine acordat de UE sa fie repartizat de Ministerul Agriculturii si Alimentatiei, deoarece cunoaste cu ce se maninca zootehnia.(N.B.) BNR zice ca nu are nici o vina in afacerea FNI In urma aparitiei raportului comisiei parlamentare despre activitatea FNI, Banca Nationala a Romaniei, prin vocea directorului Directiei Supraveghere Bancara, Nicolae Cinteza, face o serie de precizari. "Plasamentul in unitati de fond efectuat de Banca Agricola la FNI a fost legal si a fost recuperat in intregime cu un randament foarte ridicat (investitie de 30 de miliarde lei, venit net obtinut de 50,5 miliarde lei). Referitor la achizitia a 20% din actiunile SOV Invest, aceasta operatiune s-a facut prin depasirea competentelor de catre fostul presedinte al bancii, Liviu Istrate, motiv pentru care Comitetul de restructurare a decis in octombrie 1999 sesizarea Parchetului", a declarat Nicolae Cinteza. Cu privire la plasamentul efectuat de CEC, BNR precizeaza ca acesta a fost efectuat in perioada in care CEC nu era autorizat ca banca, deci, potrivit statutului BNR, nu era supravegheat de aceasta. Totodata, Cinteza subliniaza ca "BNR nu autorizeaza plasamentele pe care le fac bancile in valori mobiliare, nu exercita control preventiv si nu se poate substitui deciziilor luate de conducerile bancilor". De asemenea, infiintarea CEC-Valori Mobiliare nu s-a facut cu autorizarea BNR pentru ca legea nu prevede acest fapt. Referitor la contractul de depozitare al Bancii Agricole, BNR subliniaza ca a fost reziliat in mai 1997 deoarece SOV Invest a refuzat sa revizuiasca contractul in conformitate cu noile reglementari legale. "Denumirea de contract de depozitare a derivat din obligatiile pe care si le-a asumat banca prin contractul respectiv, dar Banca Agricola nu a desfasurat activitate de depozitare asa cum este ea definita de OG 24/1993", a mai declarat Cinteza. Banca Nationala arata ca semnarea contractului de fidejusiune de catre fostul presedinte CEC s-a facut "fara aprobarea, avizarea sau cunostinta BNR". CEC a fost pentru prima data controlat de BNR in ianuarie 2000, la numai trei luni dupa autorizarea sa ca banca, iar concluziile controlului au fost toate inaintate Parchetului. CEC nu putea fi supravegheat inainte de septembrie 1999, intrucit s-ar fi incalcat prevederile articolului 26 din Legea 101/1998, privind statutul BNR, iar CEC a fost autorizat ca banca pe 17 septembrie 1999. (G.T.) Premierul reactioneaza Din surse parlamentare am aflat ca premierul Mugur Isarescu s-a adresat presedintilor celor doua Camere ale Parlamentului printr-o scrisoare in care semnaleaza ca "toate faptele care mi se pun in sarcina mie si conducerii Bancii Nationale a Romaniei, privind prabusirea FNI, sint lipsite de adevar. Sint surprins ca sub patronajul Parlamentului Romaniei, cea mai reprezentativa institutie democratica a statului, pot sa apara astfel de inexactitati si erori. Nu doresc sa acuz membrii comisiei de rea-credinta sau lipsa de profesionalism si sper ca aceste confuzii au fost generate de graba de a se incheia, in timpul stabilit, raportul in cazul FNI". Remes declara ca raportul FNI este lipsit de profesionalism Ministrul finantelor, Traian Decebal Remes, a declarat ieri ca, in opinia sa, raportul Comisiei Parlamentare de Ancheta in cazul FNI este lipsit de profesionalism si ambiguu. "Noi, cei de la Ministerul Finantelor, nu ne-am insusit acest raport", a spus ministrul. El a aratat ca nici pina la ora actuala nu se cunoaste numarul exact al unitatilor de fond aflate in circulatie si nici valoarea activului net al fondului. "Dupa unele calcule, valoarea unei unitati de fond este de 284 de lei, dupa altele, 7.000 de lei", a aratat Remes. ( O.Z.) 