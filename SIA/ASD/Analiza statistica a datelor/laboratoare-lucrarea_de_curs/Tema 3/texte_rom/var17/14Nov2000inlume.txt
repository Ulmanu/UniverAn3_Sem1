 Aritmetica a ingenuncheat America Cu cit numara mai mult, comisiile electorale se incurca mai tare Batalia pentru cele 25 de voturi in Colegiul Electoral dintre vicepresedintele democrat Al Gore si guvernatorul republican de Texas s-a mutat pe terenul instantei judecatoresti, la Miami, judecatorul urmind sa stabileasca daca renumararea manuala in patru comitate, printre care Palm Beach, renumarare ceruta de tabara lui Gore, se va desfasura sau nu, transmit agentiile internationale de presa. Bush spera sa opreasca renumararea manuala pe motiv ca aceasta este mai putin precisa decit cea mecanica. Gore spera, pe de alta parte, ca, prin numaratoarea manuala, sa il depaseasca pe Bush, sa cistige statul Florida si sa isi asigure astfel calea spre presedintia Statelor Unite. Pe plan national, in cursa pentru atingerea minimului de 270 de voturi in Colegiul electoral, Gore dispune de 262, fata cele de 246 ale lui Bush, astfel incit statul Florida, cu 25 de voturi in Colegiu, reprezinta cheia alegerilor prezidentiale americane. In comitatul Volusia a inceput o renumarare, oficialii centrelor electorale incercind sa explice descoperirea unui plus de aproximativ 300 de voturi intr-unul dintre districtele sale. Ei cerceteaza daca surplusul a fost cauzat de o eroare a masinii de numarat sau de una matematica. In Florida, unde au fost renumarate voturile in 66 de comitate, Bush conduce cu un plus de 960 de voturi fata de numaratoarea initiala, avind un avans de 288 de voturi fata de rivalul sau, Al Gore. In New Mexico, Bush are un avans de 17 voturi, iar in statele Wisconsin, Iowa si Oregon, diferenta este strinsa, iar republicanii au amenintat ca vor cere, la rindul lor, renumararea voturilor. In fiecare din aceste trei state, Gore conduce cu cite 5.000 de voturi. FBI, solicitat sa cerceteze o posibila frauda electorala Democratii au cerut FBI sa verifice plingerile potrivit carora mii de suporteri ai vicepresedintelui democrat Gore, in principal negri, au primit buletine de vot deja marcate pentru rivalii acestuia, relateaza publicatia "Times". Oficialii democrati examineaza reclamatiile legate de faptul ca 17.000 de buletine de vot au fost falsificate, fiind vorba, potrivit lor, de "coruptie organizata". Avocati de pe intreg teritoriul Statelor Unite au venit la Miami, unde string declaratii de la cei care se pling ca au fost inselati sau intimidati ca sa nu voteze pentru Gore. Un inalt oficial democrat din Miami, care a angajat o echipa de 20 de anchetatori, a declarat: "Pina acum, in Florida, ne-am plins de incapacitate, eroare umana sau prostie. Dar aceasta este coruptie deliberat pentru a strica voturile pentru Gore si este de competenta FBI... Nu vrem sa se afirme ca jucam pe cartea discriminarii rasiale, dar zonele in care s-au intimplat astfel de lucruri sint districtele cele mai sarace, cu locuitori predominant negri, care ar fi votat in mod unanim cu vicepresedintele Gore". Bush a cistigat scrutinul in... Danemarca! Doua buletine de vot pentru alegerile prezidentiale american, deja completate, dintre care unul in favoarea lui George W. Bush, au ajuns, in mod misterios, in cutia de scrisori a unei familiii din Danemarca. In interiorul unui plic gasit in cutie se aflau doua alte plicuri inchise pe care scria "Vot oficial". Votul in favoarea lui Bush fusese expediat prin posta, tocmai din Shaw Island. Familia daneza nu a deschis si al doilea plic, sperind ca soarta alegerilor prezidentiale din Statele Unite nu va depinde totusi de doar doua voturi Personalul de campanie al lui Bush a lansat pe Internet rugamintea catre fidelii partidului sa contribuie la fondurile destinate renumrarii voturilor in Florida. "Guvernatorul Bush a cistigat votul in ziua alegerilor, victorie confirmata de o renumarare. Acum, cealalta parte incearca sa obtina o a treia numarare. Exista un motiv pentru care voturile sint numarate cu ajutorul computerului si nu de mina... Este clar acum ca trebuie sa stringem bani pentru a finanta efortul de renumarare in Florida", scrie presedintele de campanie al lui Bush, Don Evans, pe site-ul sau de pe Internet Britanicii, care sint considerati cei mai fideli aliati ai americanilor, nu se abtin sa isi exprime sarcasmul cu privire la situatia electorala fara precedent in care se afla Statele Unite. "Ce se intimpla spune mult despre nivelul intelectual al americanilor. Nu sint in stare nici macar sa voteze pentru persoana pe care o vor", spun britanicii. Cotidianul "Daily Mail" comenteaza ca "Statele Unite au ajuns de risul lumii". ISABELLA ALEXANDRESCU Bulgarii vor rege presedinte! Regele Simeon al Bulgariei va reveni pentru totdeauna in tara sa impreuna cu regina Margarita si cu alti membri ai familiei regale. Peste 60 de deputati din mai multe grupuri parlamentare, intre care si UFD (coalitia la putere in Bulgaria), au cerut opinia Curtii Constitutionale cu privire la eventuala participare a lui Simeon la alegerile prezidentiale care vor avea loc in toamna anului 2001. Constitutia bulgara cere candidatilor sa fi avut domiciliul in tara in ultimii cinci ani. Regele nu a respins posibilitatea de a reveni pe scena politica in postul de presedinte, el declarind cu mai multe ocazii ca respecta Constitutia bulgara. Miscarea "Regatul Bulgaria" a strins peste un milion de semnaturi in favoarea participarii lui Simeon la alegerile prezidentiale, semnatarii considerind ca regele este o persoana modesta, cu venituri importante, care nu va costa mult statul bulgar. Alte formatiuni politice promonarhiste, printre care Organizatia macedoneana revolutionara interna, se impotrivesc participarii regelui la alegerile prezidentiale si cer restabilirea monarhiei. Ei sint de parere ca premierul Ivan Kostov lanseaza din umbra candidatura lui Simeon pentru a se debarasa de actualul presedinte, Petar Stoianov. Pe fundalul esecului din ultimii patru ani, sondajele indica un sprijin tot mai mare al populatiei pentru revenirea la monarhie, regele Simeon aflindu-se intotdeauna intre primii trei oameni politici cei mai populari in Bulgaria. PETIO PETKOV, Sofia Polemica in presa bulgara pe tema candidaturii regale Presa de la Sofia a dezbatut luni pe larg posibilitatea ca fostul rege sa candideze la presedintia tarii. Potrivit Constitutiei Bulgariei, candidatii la presedintie trebuie sa fi locuit in tara in ultimii cinci ani, ceea ce nu este cazul regelui Simeon, care traieste in Spania. "Aceasta prevedere a Constitutiei reprezinta o conspiratie nebuneasca impotriva regelui, care elimina principiul egalitatii cetatenilor in fata legii", a declarat parlamentarul Dragomir Draganov. La rindul sau, cotidianul "Monitor" afirma pe prima pagina ca regele va reveni in tara pentru totdeauna, stire confirmata, de altfel, si de surse ale Casei Regale bulgare.(C.M.) Ritmul incalzirii globale a atins cote nemaiintilnite in ultimii 10.000 de ani Poluarea pune planeta pe jar In deschiderea lucrarilor Conferintei-cadru a Natiunilor Unite asupra modificarilor climaterice (UNFCCC), ieri, la Haga, presedintele Comitetului Interguvernamental asupra Schimbarii Climei (IPCC, un grup de 3.000 de oameni de stiinta angajati de ONU) a estimat ca "Terra se va incalzi intr-un ritm fara precedent in ultimii 10.000 de ani in cazul in care nu se iau masuri urgente si imediate pentru limitarea emisiilor de gaze care alimenteaza efectul de sera". Robert Watson s-a adresat celor peste 2.000 de diplomati reuniti pentru a negocia modalitatile de adoptare a unui acord international convenit in 1997, la Kyoto (Japonia), privind reducerea emisiei de gaze poluante cu peste 5 la suta din valoarea acestora din 1990, pina in 2008 - 2012. Watson nu a dezvaluit toate datele culese si analizate de catre IPCC, dar a spus ca "daca nu vom face nimic, ritmul si magnitudinea schimbarilor climatice vor fi mult mai dificil si mai costisitor" de combatut, daca nu chiar imposibil. Cercetatorul american a subliniat ca fenomenele de tip El Nino, considerate a fi consecinta directa a interventiei umane in echilibrul natural, vor creste ca frecventa si putere, ducind la aparitia de manifestari meteorologice extreme (inundatii si seceta). Fiecare element al uriasului complex de factori care actioneaza asupra climei are impacturi multiple atit asupra mediului, cit si a economiei mondiale. SUA, principalul vinovat pentru deteriorarea atmosferei Robert Watson a mai spus ca emisiile de gaze poluante - principalii "contributori" fiind tarile dezvoltate, in special SUA - au contribuit direct la schimbarea climatului, astfel incit, in clipa actuala, temperatura de la suprafata planetei a atins cel mai inalt nivel din ultima mie de ani, cu specificitatea ca in emisfera nordica este mai cald decit in cea sudica. Cu toate ca protocolul de la Kyoto a fost semnat de reprezentantii a peste 80 de state, doar 30 l-au si ratificat, si nici una dintre tarile dezvoltate nu a luat masuri de implementare a vreunor masuri de reducere a poluarii. Mai mult, tarile dezvoltate spera sa poata face negot cu asa-numitele "cote maxime de poluare" (prevazute in protocol pentru fiecare stat in parte), contra tehnologie, astfel incit ele sa nu opereze in fapt vreo reducere, ba poate chiar sa emita mai multe noxe. Tarile sarace, chemate la restrictii alaturi de statele dezvoltate Multi dintre politicienii prezenti ieri la Haga au recunoscut justetea spuselor oamenilor de stiinta, la fel ca si necesitatea ratificarii protocolului de la Kyoto, dar cele mai optimiste estimari arata ca el nu va putea intra in vigoare inainte de anul 2002. Intr-un mesaj video inregistrat si difuzat la Haga, secretarul general al ONU, Kofi Annan, a pus degetul pe rana, aratind ca a devenit imperios necesar "sa schimbam fundamental economiile si chiar modul nostru de viata". Pina astazi, a subliniat Annan, "marii industriasi au facut profituri poluind mediul", situatie care trebuie schimbata prin stimularea acestora sa remedieze ce se mai poate din raul deja facut. Pentru a evita un regres economic fatal, a mai spus secretarul general al ONU, mai este nevoie de gasirea "unui mod nou de dezvoltare" a tarilor sarace. Evenimentul de la Haga se produce sub supravegherea atenta a mii de observatori si a prilejuit deja manifestatii ecologiste care probabil vor creste in amploare. Ieri, un grup restrins de citiva demonstranti mascati au cerut abandonarea energiei nuclearo-electrice. CONSTANTIN VLAD Kostunica promite ca nu va repeta greseala vecinilor aflati in tranzitie Iugoslavia nu va comite crima saracirii populatiei prin abuzuri si coruptie O reuniune de doua zile a Pactului de Stabilitate pentru Europa de sud-est, consacrata cooperarii politice si ajutorului pentru Iugoslavia, a inceput ieri la Belgrad, relateaza AFP. Reuniunea la care asista si ministrul ungar de externe, Janos Martonyi, a fost deschisa de Bodo Hombach, coordonatorul Pactului de Stabilitate pentru Balcani. Obiectivul acestei intilniri este de a defini viitoarea dezvoltare a Iugoslaviei si de a stabili legaturile cu statele donatoare. De asemenea, reuniunea este consacrata cautarii mijloacelor celor mai eficiente pentru a asigura Iugoslaviei un ajutor eficient pentru iarna. Adresindu-se participantilor, Hombach a subliniat ca aceasta reuniune reprezinta "o baza pentru conferinta donatorilor, prevazuta a se desfasura in luna decembrie, cu participarea responsabililor Pactului de Stabilitate, ai Comisiei Europene si ai Bancii Mondiale". In cuvintul rostit in prima zi a lucrarilor, presedintele iugoslav Vojislav Kostunica a multumit comunitatii internationale pentru ajutorul ce va fi acordat Iugoslaviei si a asigurat ca noile autoritati federale nu vor repeta greselile altor state in tranzitie. "Nu vom permite coruptiei si abuzurilor sa ne saraceasca mai mult pentru ca ar insemna o adevarata crima", a declarat Kostunica. CAMELIA MUNTEAN Infernul din tunel Echipele de interventie austriece au gasit in tunelul mortii cadavre "sudate" intre ele de caldura Echipele de salvare au inceput ieri sa scoata primele cadavre ale celor 159 de victime mistuite in incendiul care a cuprins un tren funicular intr-un tunel din Alpii austrieci, care face legatura intre orasul Kaprun si statiunea de schi de pe Muntele Kitzsteinhorn. Efectivele de pompieri, soldati si politisti au muncit toata noaptea pentru a recupera cadavrele din zonele cele mai accesibile ale tunelului, relateaza AFP. In cursul zilelor de simbata si duminica, operatiunile de salvare au fost practic imposibile din cauza caldurii intense si a fumului dens care se degajau din tunel. Potrivit politiei locale, cel putin 30 de cadavre au fost transportate ieri intr-o galerie anexa, urmind sa fie urcate in virful ghetarului pentru a fi preluate de elicoptere si duse pina la institutul medico-legal din Salzburg pentru a fi identificate. Pompierii calca peste cadavre calcinate Un pompier care a participat la operatiunile de recuperare a victimelor a marturisit ziarului "Kronenzeitung" ca a fost socat de cele vazute in interiorul tunelului, membrii echipelor de salvare fiind nevoiti sa calce peste cadavrele victimelor pentru a ajunge la trenul funicular. Potrivit autoritatilor, socul a fost atit de puternic incit a fost nevoie de schimbarea frecventa a mai multor echipe de cite 80 de oameni pentru ca acestia sa reziste din punct de vedere psihic. Pentru a-si duce la bun sfirsit trista misiune, echipele de salvare au instalat un sistem de iluminare si au consolidat rampa de evacuare in caz de pericol, puternic afectata de incendiu. Lista persoanelor date disparute in urma accidentului a urcat ieri de la 155 la 159, iar cifra ar putea creste. Autoritatile au identificat 90 la suta din victime, bazindu-se pe marturiile prietenilor si rudelor acestora. Cu toate acestea, unele cadavre sint complet calcinate si nu mai pot fi recunoscute, fapt ce obliga la efectuarea unor teste ADN pentru a se stabili cu exactitate identitatea lor. Un purtator de cuvint al politiei a anuntat ca actiunile echipelor de salvare vor dura cel putin o saptamina, cadavrele fiind descompuse sau lipite unele de altele, laolalta cu bucati din rama funicularului, topite de caldura infernala dezvoltata in timpul incendiului. Incendiul a izbucnit inca de la plecarea trenului Unul dintre supravietuitorii tragicului accident, austriacul Gerhard Hanetseder, in virsta de 39 de ani, a povestit ieri presei cum a reusit sa se salveze, in ultimul moment, impreuna cu fiica lui de 12 ani: "Imediat dupa inchiderea usilor, cineva a remarcat ca miroase a fum, insa n-am luat in serios avertismentul. In citeva minute insa oamenii au intrat in panica pentru ca fumul devenea din ce in ce mai dens. Disperat, am spart ferestrele cu bocancii de schi si am reusit sa imi imping copilul afara, apoi am luat-o amindoi la fuga in josul tunelului. Era complet intuneric, iar caldura era insuportabila, credeam ca o sa murim amindoi arsi de vii". LIVIA CIMPOERU Magnatul Gussinski a fost dat in urmarire generala La citeva ore dupa ce gigantul Gazprom a "inghitit" Media-Most, procuratura a emis mandatul Patronul grupului de presa independent rusesc Media-Most, Vladimir Gussinski, a fost inculpat luni de Parchet, in cadrul afacerii Gazprom-Media-Most, pentru transfer ilegal de active in strainatate ale acestui grup, a anuntat avocatul sau, Ghenri Reznik, citat de AFP. De asemenea, pe numele sau a fost emis un mandat de arestare sub acuzatia de "escrocherie pe scara larga". Aceasta masura este insa pur teoretica pentru moment deoarece Gussinski nu a revenit in tara din luna iulie, dupa ce au fost abandonate cercetarile judiciare de catre Parchet in cadrul unui alt proces. Gussinski se teme ca va fi arestat si, pentru ca se afla in strainatate, nu are cum sa dea curs citatiei Parchetului. Noile acuzatii aduse magnatului presei "nu sint mai putin absurde decit primele", a declarat Reznik. Omul de afaceri rus a petrecut trei nopti la inchisoare in luna iunie, fiind acuzat de implicare in privatizarea frauduloasa a unei intreprinderi in 1997, dupa care ancheta a fost abandonata. Gussinski a fost constrins sa cedeze actiunile sale la grupul de presa Media-Most concernului Gazprom, in contul datoriei pe care o avea la aceasta companie. Anuntul privind emiterea mandatului de arestare si punerea sub acuzare a lui Gussinski intervine la numai dupa citeva ore dupa ce grupul Media-Most a consimtit sa plateasca in actiuni datoria de 211,6 milioane de dolari catre principalul sau creditor si coproprietar, concernul Gazprom, care detinea deja 14 la suta din actiunile grupului de presa, dar care controla deja 48,5 la suta din actiunile holdingului mediatic. CAMELIA MUNTEAN Flash UE si-a taiat bratul inarmat La Marsilia a inceput ieri dimineata o reuniune a ministrilor apararii si a ministrilor afacerilor externe din tarile UE dedicata desfiintarii Uniunii Europei Occidentale (UEO), organizatie in care Romania detinea un loc de observator, transmite AFP. UEO va incepe astfel procesul de concediere a celor aproximativ 100 de angajati, urmind sa acorde compensatii financiare si ajutor pentru recalificarea acestora. Cu toate acestea, organizatia nu va disparea complet deoarece va continua sa existe o structura minimala, cu un Secretariat compus din 29 de persoane, care va veghea pentru respectarea garantiei mutuale de aparare inscrisa in Tratatul de la Bruxelles, din 1948. Organizatia a fost infiintata la inceputul Razboiului Rece, in 1948, dar nu a devenit niciodata o alianta militara foarte importanta deoarece cu un an mai tirziu al luat fiinta NATO. UEO era singura organizatie de aparare din Europa, insa va ceda esentialul prerogativelor sale Uniunii Europene, care a decis la reuniunea anuala din decembrie 1999 sa-si asume noi responsabilitati in materie de aparare si securitate.(L.C.) Maratonul ratustelor din plastic Zeci de mii de ratuste din plastic au invadat duminica riul ce strabate orasul Singapor, pentru a se intrece in cadrul traditionalei curse de rate de jucarie organizate anual. Peste 100.000 de rate galbene, cu ochelari fumurii, au pornit in cursa in aclamatiile miilor de spectatori aflati pe margine. Simpaticele jucarii se intrec pe parcursul unei curse dramatice, fiind purtate de curenti de-a lungul riului pina la linia de sosire, aflata la citeva sute de metri mai la vale. Insolitul eveniment este organizat de ziarul de limba engleza cu cel mai mare tiraj din Singapore, cu scopul de a colecta fonduri pentru actiuni caritabile. Fiecare ratusca din plastic a fost adoptata de cite un spectator din public in schimbul sumei de 10 dolari singaporezi (5,75 dolari americani), iar fericitul stapin al ratustei invingatoare a intrat in posesia frumoasei sume de 10.000 de dolari singaporezi.(L.C.) Bill Gates a lansat calculatorul-carnetel Fondatorul concernului informatic "Microsoft", Bill Gates, a facut furori, duminica seara, in cadrul salonului de inalta tehnologie Comdex 200, desfasurat la Las Vegas, cu o serie de prototipuri menite a prefigura viitorul Internetului si al comunicatiilor mobile. Cea mai de succes piesa expusa de Gates a fost "tablita electronica", un calculator de buzunar al carui utilizator "scrie" comenzile direct pe ecran, cu ajutorul unui "stilou" special. Functie de configuratie, "tablet PC" poate sa aiba si acces la Internet. Produsul va fi comercializat incepind cu finele anului urmator, la un pret inca necalculat, dar apreciat drept "accesibil". In cadrul aceluiasi salon, Gates a mai prezentat un nou tip de asistent digital personal (PDA), o noua generatie de telefoane mobile cu acces la Internet, precum si noua versiune a suitei de programe Microsoft Office. ( C.V.) Cea mai mica bicicleta din lume Bine cunoscuta pasiune a japonezilor pentru miniaturizari a atins unul dintre cele mai practicate "sporturi" cotidiene din marile orase: mersul pe bicicleta. Compania "Yokota Cycle" aproape ca nu mai pridideste sa fabrice un model apreciat a fi cea mai mica bicicleta produsa in serie, "Micro Five". Minibicicleta se bucura de un succes nebun, desi este cam greu de circulat cu ea pe ultraaglomeratele strazi ale metropolelor nipone. "Micro Five" este si cam scumpa, pretul minim al unei bucati fiind de 19.800 de yeni (183 de dolari).(C.V.) Putin propune SUA reducerea focoaselor Presedintele rus Vladimir Putin a propus ieri Statelor Unite reducerea arsenalelor strategice ale celor doua superputeri pina la maximum 1.500 de focoase nucleare fiecare, a anuntat presedintia rusa, citata de AFP. "Noi am propus deja Statelor Unite o reducere radicala a numarului de focoase nucleare, limitindu-l la 1.500 de fiecare parte. Sintem gata sa mergem chiar si mai departe cu aceasta reducere", a declarat Putin prin intermediul unui comunicat. Propunerea Rusiei de reducere a rachetelor nucleare a fost deja respinsa de Washington. (C.M.) Doua F-16 americane s-au ciocnit in zbor Doua avioane de lupta ale Statelor Unite s-au ciocnit in timpul unui zbor de antrenament, ieri dimineata, deasupra apelor din nordul Japoniei, a anuntat garda de coasta nipona. Accidentul, in care au fost implicate doua aparate F-16, s-a produs in apropierea Insulei Oshima, situata la 660 de kilometri nord de Tokyo. Pilotii ambelor avioane s-au catapultat inaintea ciocnirii, unul dintre ei fiind salvat de elicoptere ale Fortei Aeriene de Autoaparare a Japoniei. Celalalt pilot a fost dat disparut, iar in cautarea lui au fost trimise mai multe elicoptere si nave de patrulare. Avioanele decolasera de pe aeroportul Bazei americane Misawa pentru a participa la un exercitiu comun americano-nipon. (C.V.) Noua iubita a lui George Clooney Cura de slabire pe baza de sex Considerat de multi cel mai sexy actor din lume, George Clooney (39 de ani), devenit megastar dupa ce a jucat in serialul TV "Spitalul de urgenta", nu a avut o prietena stabila de un an si ceva. In 1999, povestea de dragoste dintre americanul grizonat si frantuzoaica Celine Balitran, studenta la Drept, s-a sfirsit, dupa trei ani de cind s-au indragostit. Dovedind ca poate fi generos, actorul i-a dat fostei lui prietene 4,5 milioane de dolari. Insa, la inceputul acestei luni, la niste filmari pentru clipuri publicitare, Clooney a cunoscut-o pe Lisa Snowdon (26 de ani) si s-a-ndragostit pe loc de supermodelul britanic. Ajuns acasa, George a studiat pozele de pe Internet cu Lisa, apoi a sunat-o si a invitat-o in vila lui de la Hollywood. "Porumbeii" locuiesc impreuna de 10 zile. "Sexul ma mentine in forma. Nu tin cure de slabire, maninc orice, inclusiv ciocolata, fumez si beau. Fac dragoste des, la orice ora, si asta imi arde surplusul de calorii", marturiseste Lisa. TRAIAN BANICA 