 PNL si PD iau la intrebari guvernul Nastase Prima motiune la adresa noii puteri PNL si PD vor inainta astazi, la Camera Deputatilor, o motiune simpla avind ca obiect "esecul politicii economice" a guvernului Nastase. In fapt, PNL si PD si-au propus ca, in urma dezbaterilor de la motiune, sa atraga atentia electoratului ca PDSR "isi bate joc si de propriii alegatori, pe care i-a ametit in campanie cu tot felul de promisiuni pe care se vede ca nu le onoreaza", spun liberalii. Motiunea este structurata pe trei capitole: "Reducerea inflatiei - un obiectiv ratat"; "Fiscalitatea - intre promisiunile electorale si politica guvernului PDSR" si "Noi oferim solutii" - capitol in care PNL si PD isi exprima "disponibilitatea de a sprijini adoptarea masurilor care ar face dovada vointei si a capacitatii politice a actualului executiv de a produce o schimbare in bine in viata de zi cu zi a cetatenilor Romaniei". Printre aceste obiective, "parametri de performanta necesari" pentru integrarea in structurile euro-atlantice, se numara: privatizarea societatilor din acordul PSAL I si incheierea acordului PSAL II, imbunatatirea cadrului legislativ privind intarirea disciplinei financiare si aplicarea ferma a Legii falimentului; aducerea nivelului fiscalitatii la unul suportabil; depolitizarea aparatului administratiei publice; controlul mai eficient al fondurilor publice, urmarindu-se executia bugetara in timpul anului si nu post-factum. "Motiunea de astazi este un semnal de alarma pentru toti cetatenii, care trebuie sa inteleaga ca guvernul ne conduce spre un dezastru economic, iar populatia Romaniei se va afunda in cea mai neagra saracie", arata initiatorii. CRISTINA SOFRONIE PNL se bazeaza pe sprijinul UDMR Motiunile simple al PNL, referitoare la politica economica si la blocarea aplicarii Legii fondului funciar, ar putea fi sustinute si de UDMR, dupa cum a anuntat simbata, la Suceava, deputatul PNL Eugen Nicolaescu. El a spus ca a vorbit cu mai multi parlamentari ai UDMR, care s-au aratat favorabili motiunii referitoare la politica economica: "Eu, ca deputat de Mures, receptionez mai bine electoratul maghiar si se pare ca exista o parte din parlamentarii UDMR care ar dori chiar sa semneze motiunea. Ar fi un semnal extraordinar de important pentru guvern, care s-a bazat foarte puternic pe UDMR ca sprijin parlamentar. Se pare ca exista o nemultumire profunda a cetatenilor maghiari fata de politica parlamentarilor UDMR de a sustine, aproape neconditionat, guvernul PDSR. Daca, intr-adevar, se adeveresc aceste tendinte, aceste intentii, probabil ca demersul nostru va fi mai spectaculos decit ne asteptam". (T.A.) Regele Mihai I se intoarce definitiv acasa Casa Regala a Romaniei, aflata si acum in exilul impus de dictatura comunista, ar putea reveni in tara dupa 54 de ani. Astfel, Majestatile Lor Regele Mihai I si Regina Ana urmeaza sa se stabileasca in Romania, la Bucuresti, unde guvernul a anuntat deja, in mod oficial, ca ii va pune la dispozitie, drept resedinta - in baza viitoarei legi a drepturilor fostilor sefi ai statului - Palatul Elisabeta. Din punct de vedere sentimental, lucrurile sint complicate: in acest palat, Mihai I a fost silit de bolsevici sa semneze actul de abdicare. Nici una dintre celelalte resedinte ale Domeniilor Regale (adica ale statului) nu mai poate fi folosita cu destinatia initiala. Palatul Regal, la fel ca si Castelul Peles si Palatul Cotoceni (cu exceptia aripii noi care gazduieste sediul Administratiei Prezidentiale), au devenit muzee. Imobilele din Bucuresti care au fost revendicate in instanta de Regele Mihai nu pot servi drept resedinta oficiala pentru Majestatea Sa. Dupa cum spune Simina Mezincescu, reprezentanta Protocolului la Bucuresti al Casei Regale, "Majestatea Sa si-a dorit sa revina in Romania, unde sa-si restabileasca, desigur, Casa Regala, inca din momentul abdicarii, la 30 decembire 1947". Doamna Mezincescu explica faptul ca in momentul in care legea drepturilor fostilor sefi de stat va fi promulgata, Majestatea Sa va face o declaratie in care va clarifica statutul Casei Regale.(C.O.) Oameni de afaceri si politicieni, Facuti albie de porci de Adrian Paunescu Pe Adrian Paunescu l-au lasat nervii, vineri seara, in timpul unei partide de tenis disputate pe unul dintre terenurile bazei sportive "Extensis", in prezenta mai multor politicieni si oameni de afaceri din Craiova. De o parte a fileului, s-au aflat senatorul si deputatul PDSR Ica Voinea, iar de cealalta parte, primarul Vasile Bulucea alaturi de consilierul local Calinoiu. Dupa o minge cazuta, potrivit asistentei, la o palma in afara tusei, cineva de pe margine a strigat "out", moment in care bardul a explodat: "Il bag in p...ma-sii p'ala care striga aut!". Filmul meciului s-a rupt inainte ca Paunescu sa afle tocmai ca Nicu Mihailescu, viitorul sau fin, a fost cel care i-a decontat greseala. Cit despre cei 15-20 de chibiti pedeseristi, poetul i-a taxat la vestiare cu o metafora din popor. "Mincatorii de c...t, din jurul meu, care toarna tot la presa...". BOGDAN BERNEANU C-asa-i peremistu', cind se veseleste Vadim, oda lui Ilascu "Dorim ca acesta sa fie un spectacol festiv, sarbatoresc, dar si un spectacol foarte simplu, in care Ilie Ilascu sa se bucure", spunea vineri seara, de pe scena Teatrului de Opereta, Octavian Ursulescu. Luindu-si rolul in serios, asa cum o facea si atunci cind prezenta Fstivalul de la Mamaia sau vreun concurs de "miss", Ursulescu nu a facut economie la fraze in a arata, pe tot parcursul manifestarii, cita apreciere are nu numai fata de Ilascu, dar si fata de cei care au evoluat pentru publicul din sala: Ion Dolanescu, Irina Loghin, Gheorghe Zamfir. Ba, mai mult, potrivit propriilor marturisiri, Octavian Ursulescu este si un cititor fervent al revistei "Romania Mare": "Acum doua-trei luni, fiind plecat din tara, singura legatura era prin saptaminalul Romania Mare, pe care cineva de la Tarom mi-l aducea"". Spectacolul pe care PRM i l-a oferit vineri lui Ilie Ilascu a debutat cu aparitia pe scena a corului "Divina Armonie", dupa care a urmat formatia Talisman. Trecerea de la un moment la altul a fost facuta, bineinteles, tot de Ursulescu, in stilul care l-a consacrat: "Revin la scriitorul Corneliu Vadim Tudor care, intr-o emisiune, spunea ca lucreaza la o ecranizare a cartii "Groapa" de Eugen Barbu si ma gindesc ce film s-ar putea face cu viata lui Ilie Ilascu. Ma gindesc oare ce refren fredona el in temnita. Sper ca nu fredona "Atit de singur" (n.r. - melodia formatiei Talisman), pentru ca nu a fost singur niciodata". Numarul artistic al formatiei Talisman a cuprins trei melodii, cintecul "Ochii ei" declansind, in rindurile tinerilor peremisti prezenti in sala, impulsul de a aprinde brichetele si de a le flutura in aer. Elanul lor a fost repede stopat de o doamna care facea parte din personalul administrativ al teatrului, care, umblind prin sala, atragea atentia: "Fara brichete!". Nici baietii de la Talisman nu au putut rata sansa sa arate ca sint la inaltimea momentului: "Ne pare foarte bine ca sintem contemporani cu istoria, contemporani cu domnul Ilascu", a spus Alin Oprea. A urmat apoi pe scena cintareata Ileana Constantinescu, pe care, inaintea inceperii spectacolului, Ion Dolanescu o ducea de brat prin fata teatrului. La cei peste 70 de ani ai sai, Ileana Constantinescu s-a prezentat in fata publicului cu parul vopsit albastru, si a cintat "Busuioc, floare catata". Momentul sustinut de deputatul PRM, Ion Dolanescu, a constat cu precadere in cintece de petrecere, dar el a interpretat si o melodie a carei linie era folclorica, dar cu versuri foarte contemporane: "Veniti frati, veniti surori/ Treceti Prutul peste flori/ Ce din lacrimi s-a nascut/La Ilascu peste Prut.(...) Numai porumbei sa zboare/ Sa vad Romania mare". Daca s-a face un film dupa viata lui Ilascu, asa cum sugera Ursulescu, acesta s-ar putea numi si "Peacemaker" ("Pacificatorul"): "Ilie Ilascu a mai infaptuit o minune: i-a reconciliat pe Gheorghe Zamfir si pe Ion Dolanescu. Iata spiritul de pace pe care il are Ilie Ilascu, iata, acestea sint valorile romanesti pe care trebuie sa ne straduim sa le cinstim", a declamat prezentatorul spectacolului. Intr-adevar, in timpul unei melodii cintate de Dolanescu, Zamfir, aparind de undeva din sala si agitind naiul deasupra capului, a urcat pe scena, acompaniindu-l pe deputatul PRM. La final, cei doi, care se pare ca erau certati de multa vreme, s-au pupat si imbratisat. Un alt deputat PRM, Irina Loghin, a interpretat un "potpuriu" de melodii, de la "Gheorghe, Gheorghe" si "Of, cite griji are o mama", pina la "Vazui tineretea mea". Finalul spectacolului a apartinut colonelului solist de muzica populara Gheorghe Turda. Ilie Ilascu si Corneliu Vadim Tudor, brat la brat, au urcat pe scena si, alaturi de membrii conducerii PRM si toti solistii care au evoluat, au cintat "Asa-i romanul cind se-nveseleste" si "Treceti batalioane romane Carpatii". Ultima tusa a tabloului vivant de pe scena a fost reprezentata de miinile strinse si ridicate in semn de victorie. MADALINA SISU Schimbarea denumirii PNTCD incepe sa scindeze partidul Schimbarea denumirii PNTCD, sustinuta de tot mai multi lideri ai partidului, nu este o decizie benefica dupa parerea vicepresedintelui taranist Ion Caramitru. El a declarat simbata, la Suceava, ca schimbarea denumirii "este o decizie cu foarte mare risc" si ca trebuie puse in balanta toate riscurile si avantajele. Unul dintre inconveniente ar fi, in opinia lui Caramitru, faptul ca schimbarea denumirii trebuie adoptata de Congresul PNTCD, or, in aceasta situatie, ar ramine putin timp pentru ca noul nume sa fie promovat in rindul electoratului pina la alegeri. In plus, prin schimbarea numelui, "titulatura de partid istoric se va pierde. Se schimba tot, electoratul, sustinatorii, iar nucleul dur va fi nemultumit si va crea sincope", a mai spus Caramitru. Reamintim ca presedintele PNTCD Suceava, Orest Onofrei, a declarat, in urma cu o saptamina, ca se doreste renuntarea la sintagma taranist din titulatura partidului, deoarece acest termen nu mai este reprezentativ pentru perioada actuala. Onofrei anuntase ca si Vasile Lupu sustine aceasta schimbare si a mai spus ca noua denumire ar putea fi Partidul National Crestin Democrat sau Uniunea Crestin Democrata. TIBERIU AVRAM Prin semnarea "Declaratiei de la Bratislava", Tarile candidate la aderarea la NATO au strins rindurile Timp de trei zile, la Bratislava, sefii de guvern din cele zece state foste comuniste candidate la NATO si UE s-au reunit pentru a-si reafirma vointa ferma de integrare, intr-o conferinta sub titlul "Noile democratii. Conducere si responsabilitati". Responsabili din Albania, Bulgaria, Romania, Estonia, Letonia, Lituania, Macedonia, Slovacia, Croatia si Slovenia au semnat la final "Declaratia de la Bratislava", in care au subliniat ca UE si NATO reprezinta pilonii institutionali ai spatiului euro-atlantic, si s-au angajat sa depuna eforturi si sa colaboreze pentru indeplinirea criteriilor necesare integrarii. Semnatarii au evaluat si sfidarile, si riscurile cu care se confrunta tarile lor pe drumul tranzitiei de la totalitarism la democratie, fiind vorba in principal despre problemele coruptiei si criminalitatii. "Este important sa asiguram stabilitatea in vestul Balcanilor si credem ca acest proces trebuie sa continue", se mai arata in document. Totodata, a fost salutata participarea Croatiei, care si-a exprimat intentia de aderare. Opozitie fatisa a Moscovei Declaratia a fost semnata in ciuda ostilitatii Moscovei, declarata printr-un document al Ambasadei Rusiei la Bratislava, distribuit in centrul de presa al reuniunii. In esenta, in declaratie se arata ca Rusia doreste sa mentina o buna vecinatate cu tarile din regiune, dar ca planurile de largire a NATO reprezinta o grava greseala care va provoca schimbari negative in plan militar si strategic. Premierul Adrian Nastase, prezent la reuniune, a remarcat ca Rusia "a reactionat politic la un text semiacademic, care a dorit mai mult sa puncteze un anumit mesaj in legatura cu ceea ce se intimpla cu NATO". Participantii au fost insa sustinuti in demersurile lor de presedintele SUA, George Bush. El a trimis o scrisoare in care a explicat ca nici o parte a Europei nu va fi exclusa din procesul de integrare, din considerente geografice sau istorice. Decizia de largire a NATO este nesigura Adrian Nastase considera ca exista 70 la suta sanse ca la summit-ul de la Praga sa se adopte o decizie favorabila largirii Aliantei. El a aratat ca in Statele Unite nu s-a incheiat inca faza in care urmeaza sa se decida daca pe agenda reuniunii de la Praga va figura si largirea Aliantei. Nastase a declarat, la intoarcerea de la Bratislava, ca SUA au acum o problema din campania electorala, constind in definitivarea unei pozitii fata de sistemul antiracheta. Ca sustinere externa, pentru Romania va conta pozitia Germaniei si a tarilor din flancul sudic: Spania, Italia, Franta, Grecia si Turcia, dar si atitudinea SUA, daca Balcanii mai ramin o zona importanta pentru americani, a spus Nastase. Urmatoarea reuniune de acest fel va avea loc in toamna, la Sofia. Nastase le-a propus participantilor ca, in primavara anului viitor, conferinta sa aiba loc la Bucuresti. LUCIAN PURCAREANU [17][pl.dll?rid=expresro] 