 Ziad Alahdad pune punctul pe "i" Coruptia "se asorteaza" cu economia Romaniei In fine, ieri a fost facuta publica radiografia perceptiei coruptiei din Romania, asa cum este descrisa de un studiu coordonat de Banca Mondiala, la cererea autoritatilor romane. Punctele de forta ale raportului au fost deja prezentate de ziarul nostru. Reamintim ca, potrivit studiului, perceptia generala a celor chestionati a fost ca autoritatile vamale, magistratura (instantele judiciare si procuratura), Fondul Proprietatii de Stat (acum rebotezat in Autoritatea pentru Privatizarea si Administrarea Participatiilor Statului), sint institutiile cele mai evident roase de coruptie. La polul opus, armata, posta si presa sint institutiile care nu sint cuprinse de flagel. "Coruptia afecteaza intr-un final bugetul statului. Pentru a avea un deficit bugetar suportabil, s-au facut eforturi pentru a realiza venituri si s-au restrins cheltuielile. Insa nici nu ne putem imagina citi bani se risipesc din cauza coruptiei si cum afecteaza direct deficitul bugetar", ne-a declarat Ziad Alahdad, seful misiunii Bancii Mondiale la Bucuresti. Coruptia nu va fi "eliminata complet, asta-i un vis, dar poate fi redusa si atunci economia va fi mai productiva", a adaugat seful misiunii Bancii Mondiale. Pe de alta parte, "tiparele" coruptiei sint comune tuturor tarilor din zona, "efectele acesteia asupra Romaniei sint mai puternice, pentru ca economia este mai vulnerabila", a spus Alahdad. Pe de alta parte, performantele economice sint in mare masura conditionate de coruptie, a observat James H. Anderson, economist al Bancii Mondiale. "Putem observa ca, acolo unde amprenta coruptiei e mai puternica, in final repartitia Produsului Intern Brut pe locuitor e mai mica", a spus Anderson. Intr-adevar coruptia, impulsionata si uneori motivata de saracie, creeaza saracie. Economia romaneasca achita nota de plata a coruptiei, a spus analistul Dorel Sandor. "Coruptia influenteaza trei domenii: colectarea insuficienta a taxelor si impozitelor, iertarea de datorii a rau-platnicilor in economie si privatizarile frauduloase. Aici sint sursele mari de bani care dispar intr-un mod fraudulos", a adaugat Sandor. Incepind de ieri, pe site-ul Internet al biroului de la Bucuresti al Bancii Mondiale (www.worlbank.org.ro), doritorii vor putea citi variantele integrale ale celor doua rapoarte, in engleza si varianta in limba romana, practic un rezumat al primelor. LIDIA MOISE Guvernul s-a-ntins in ianuarie mai mult decit ii e plapuma Deficit de 3.000 de miliarde de lei Ministerul Finantelor Publice a comunicat ieri ca in prima luna din acest an bugetul de stat a inregistrat un deficit de 3.061,1 miliarde de lei, iar bugetul asigurarilor sociale de stat a iesit cu gaura de 900,9 miliarde lei. In privinta bugetului de stat, MFP a aratat ca veniturile incasate s-au cifrat la suma de 12.070,8 miliarde lei, in vreme ce cheltuielile au fost de 15.131,9 miliarde lei. In totalul cheltuielilor, cea mai mare pondere au avut-o dobinzile cu datoria publica (32,5%), cheltuielile socio-culturale (19,3%) si cele cu apararea nationala, ordinea publica si siguranta nationala (22,6%). In totalul veniturilor bugetare, impozitele indirecte au avut cea mai mare pondere (64,8%), iar cele directe (29,4%). MFP a mai aratat ca incasarile din impozitul pe profit au fost de 2.996,6 miliarde lei, cele din impozitul pe venit de 339,3 miliarde lei, iar cele din TVA de 4.914,2 miliarde lei. Trebuie insa remarcat faptul ca in vreme ce bugetul de stat si cel al asigurarilor sociale de stat au inregistrat deficite, bugetele locale au iesit cu un plus de 1.110,7 miliarde lei. ( O.V. ) In cursa pentru SIDEX, Nastase duce ISPAT in "poll position" Premierul Adrian Nastase a afirmat ieri ca ISPAT este singura firma care a depus o oferta serioasa pentru privatizarea Sidex. Cu toate acestea, primul-ministru a precizat ca "trebuie vazute avantajele si dezavantajele unei firme care nu este din Europa, mai ales ca acum actiunile ISPAT au scazut pe piata ca urmare a unei emisiuni de bonduri". Nastase a aratat ca, in cursul acestei luni, un grup format din oficiali ai Sidex, ai Autoritatii pentru Privatizare (APAPS) si din parlamentari vor merge in Kazahstan pentru a studia cum a reusit ISPAT sa rentabilizeze combinatul Karmet, cumparat in noiembrie 1995. Reamintim ca, pina acum, dosarul de prezentare al Sidex a fost cumparat de Ispat International NV si de consortiile Usinor - Salzgitter AG - Erdemir (n.r. - care a anuntat ca nu va mai participa la procesul de privatizare a combinatului) si Metanef - Metalimportexport - Metal Trade - Grivco. In plus, de Sidex s-a aratat interesata si Eurasian Bank, o banca cu sediul in Alma-Ata (Kazahstan), care, deocamdata, nu a cumparat caietul de sarcini pus la dispozitie de APAPS, ci a purtat doar discutii de principiu cu ministrul industriei, Dan Ioan Popescu. OVIDIU ZARA Cu ocazia sarbatoririi a sapte ani de activitate, Kraft Foods Romania lanseaza patru produse noi Kraft Foods Romania, producatorul marcilor Poiana, Silvana, Smash, Suchardine si Sugus a implinit 7 ani de activitate pe piata autohtona a produselor zaharoase. Dupa ce luna trecuta compania si-a largit portofoliul de marci prin achizitionarea cafelei Nova Brasilia, Kraft Foods Romania lanseaza pe piata romaneasca patru produse noi - napolitana invelita in ciocolata Siesta, batonul de ciocolata Smash Maxx, dulciurile mentolate TenderMint si tabletele cu lapte si crema Africana. In cei 7 ani de activitate, Kraft Foods Romania a investit peste 22,5 milioane de dolari in modernizarea unitatilor de productie, iar in prezent are 870 de angajati si o cifra de afaceri de 1.051 miliarde de lei. ( N.B. ) "Dosarele X" la preluarea mandatului de guvernare Prim-ministrul Adrian Nastase a anuntat ca, saptamina viitoare, va fi prezentat public un raport de predare-primire, realizat cu prilejul preluarii mandatului de guvernare de catre noul executiv. El a aratat ca a gasit aici "lucruri socante" si ca principalul motiv pentru care "anumite lucruri nu au putut sa functioneze la nivelul unora dintre prim-ministri" au fost problemele create de propria echipa guvernamentala. "Acum pot sa inteleg de ce anumite lucruri nu au putut sa functioneze la nivelul unora dintre prim-ministri. Un blocaj permanent din partea celor cu care ar fi trebuit sa fii in echipa te duce, totusi, la dezastre si disperare", a spus Nastase. El a afirmat ca nu doreste sa ii "judece" pe predecesorii sai, dar a aratat ca ceea ce il deranjeaza este ca unii dintre acestia "au cazut in niste capcane si au acceptat unele lucruri prea usor". ( G.T. ) Ai marfa, dar n-ai bani de dat pentru un butic? Exista o solutie: Magazinul virtual, o afacere profitabila care fenteaza birocratia La debutul secolului XXI, binecunoscuta expresie "time is money'" este mai adevarata ca oricind. Din acest motiv, problema cumparaturilor, a alergaturii prin magazine aglomerate si a nervilor intinsi la maximum poate fi depasita cu usurinta datorita Internetului. Magazinele virtuale au rolul de a crea celui in criza de timp posibilitatea de a face cumparaturile din fata computerului. De aceea tot mai multi intreprinzatori isi muta afacerile pe Internet, iar numarul magazinelor virtuale este in continua crestere. Deschiderea unui magazin electronic este mai facila decit a unui magazin real pentru ca elimina birocratia, teancul de acte, aprobari, avize si constituie o experienta cu totul noua. Un magazin virtual este, in fapt, un program informatic, unde o multitudine de aplicatii si de furnizori de servicii Internet trebuie sa se sincronizeze perfect pentru ca un site de comert electronic sa poata functiona. Daca insa nu dispune de o echipa de programatori buni, omul de afaceri trebuie sa apeleze la o firma care ofera solutii informatice performante destinate comertului electronic. Ideal ar fi ca un magazin virtual sa poata fi accesat pe mai multe cai: o adresa (link) permanenta pe un site portal, un cuvint-cheie publicitar in cadrul motoarelor de cautare sau in cadrul prezentarii pe Internet a informatiilor generale despre activitatea firmei si gamei de produse si o fereastra a acestui site in cadrul unui magazin elecronic universal (e-mall). Magazinul virtual poate expune imagini ale produselor, descrieri ale acestora, precum si preturile lor. Consumatorul alege cantitatea de produse pe care doreste sa o cumpere, iar vinzatorul verifica si inregistreaza datele, calculeaza si afiseaza valoarea totala a cumparaturilor, incluzind si taxele de transport atunci cind este cazul. Sistemul devine cu atit mai sofisticat cu cit numarul de produse este mai mare si necesita prezentari amanuntite. Pentru ca intregul proces sa functioneze corect este necesar ca intre toate informatiile introduse in bazele de date, atit de catre cel care vinde cit si de catre cel care cumpara sa existe o concordanta perfecta. Pe scurt, pentru "construirea" unui magazin virtual este nevoie de programatori foarte buni si web-designeri pe masura. Costurile aferente realizarii unui magazin virtual pot ajunge la citeva mii de dolari, in functie de pretentiile "patronului" si de produsele care urmeaza a fi comercializate. In plus, daca platile se fac prin carduri, costurile aferente magazinului electronic cresc pentru ca "patronii" trebuie sa asigure un sistem de securitate a tranzactiilor, avind in vedere ca vehiculeaza date si informatii pretioase pentru client. Magazinul virtual se poate inchiria In afara de firmele care "construiesc" la comanda magazine virtuale, in Romania au aparut si cele care "inchiriaza" astfel de magazine. Pe site-ul "rosite.com", chiria variaza intre 5 si 200 de dolari, in functie de numarul maxim de produse comercializate si de alte facilitati de care beneficiaza "chiriasul". Avantajul net al unui magazin virtual fata de unul real este ca produsele expuse pot fi vindute sau cel putin vizualizate in toata lumea. Practic, unei firme i se permite prezenta la scara planetara pentru citiva dolari. In plus, un fapt benefic atit pentru vinzator, cit si pentru client este eliminarea intermediarilor, a lantului de distributie existent in cazul comertului clasic, care influenteaza, in ultima instanta, cresterea pretului produsului. "Un magazin electronic este un sistem flexibil de vinzare, care iti permite sa schimbi produsele oricind doresti. In plus, nu trebuie uitata reducerea substantiala a costurilor, tinind cont ca nu ai nevoie de un sediu si de toate dotarile aferente si ca numarul personalului poate fi si el restrins", ne spune Monica Vlascu, director general al magazinului electronic "E-lifestyle". Romanii sint inca reticenti la cumparaturile on-line Cu toate ca si pentru client avantajele cumparaturilor on-line sint clare, in Romania oamenii sint destul de reticenti in a lua decizia sa "comande" un produs dintr-o oferta existenta pe Internet, afirma Monica Vlascu. Romanii sint obisnuiti sa cutreiere magazinele si sa plateasca "cash". Tocmai de aceea, se pare ca, in prezent, romanii inclina sa comande pe Net produse pe care le platesc la livrare, dupa ce au posibilitatea sa le vada si, dupa caz, sa le refuze. Mai mult, in Romania, problema vinzarilor on-line este ingreunata de lipsa unei legislatii care sa reglementeze acest tip de comert si care sa protejeze deopotriva vinzatorul si cumparatorul. NICOLETA BURTAN AVANTAJE: -eliminarea intermediarilor - lantul de distributie devine inutil - intrare pe piata internationala - Internetul nu are frontiere, astfel incit firmele mici pot concura cu firmele mari, si cele autohtone cu cele din strainatate - costuri de functionare mici - nu este nevoie de sediu si alte dotari suplimentare - contact permanent cu clientii 24 de ore din 24, 7 zile din 7 - personal minim - numarul personalului poate fi redus la strictul necesar, dar el trebuie sa fie foarte bine pregatit - comoditate pentru client - comenzile se pot face din fata computerului - reclama ieftina - reclama pe Net costa mai putin in comparatie cu celelalte tipuri de reclama DEZAVANTAJE: - costuri de lansare mari - in cazul firmelor care nu dispun de o minima infrastructura informatica - securitate scazuta - desi probabilitatea este mica, informatiile vehiculate pe Internet pot fi decriptate de hackeri - lipsa legislatiei in Romania - legea comertului electronic este inca in stadiul de proiect - numar redus de utilizatori ai Internetului - conform unor statistici ale Mediaresearch, numai 1,3 milioane de romani au acces la Internet Daca doar imitam legislatia europeana, riscam sa devenim o tara a hotilor cu legea in mina Deocamdata, reglementarea comertului electronic este intr-o faza embrionara, deoarece Ministerul Comunicatiilor si Tehnologiei Informatiilor (MCTI) lucreaza la o schita de proiect care va fi gata probabil in trimestrul trei al acestui an, ne-a declarat Varujan Pambuccian, seful Comisiei IT din Camera Deputatilor. "Legea comertului electronic va fi o initiativa a MCTI deoarece am convenit ca orice reglementare care presupune armonizare cu Directivele Uniunii Europene va fi elaborata acolo", a spus Pambuccian. Insa, in opinia lui Pambuccian, in materie de semnatura si comert electronic, directiva insasi este foarte permisiva. "Probabil ca europenii nu s-au izbit de probleme, dar in Romania avem mari specialisti in fraude in retea. Daca nu gindim foarte bine cum facem reglementarile, riscam sa devenim, in comertul electronic, o tara a hotilor cu legea in mina", a spus Pambuccian. LIDIA MOISE [17][pl.dll?rid=expresro] 