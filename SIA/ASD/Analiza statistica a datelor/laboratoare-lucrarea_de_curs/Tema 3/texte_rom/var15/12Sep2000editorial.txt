 Monumentul de cristal ______________________________________________________________________ Stiti prin ce se deosebeste neamul prost de toti ceilalti care nu sint ca el? Printr-un lucru foarte simplu! Neamul prost crede ca toata lumea e facuta numai pentru el. Neamul prost e un fel de om singur. Ceilalti nu conteaza. Pot sa crape, sa faca foamea, sa n-aiba cum sa ajunga la casele lor, la pamintul lor. Pot sa se usuce de sete. El nu poate convinge pe nimeni de o idee si nu e capabil sa comunice nici cu o pisica, daramite cu un semen. In plus, neamul prost simte o nevoie acuta de respectul celorlalti. Si pentru ca nu-l poate obtine in nici un fel, isi imagineaza ca il poate cumpara sau impune cu forta. Neamul prost nu se considera niciodata membru al comunitatii din care face parte. Ceilalti sint niste amariti, niste pirliti, niste cretini care merita doar sa fie dispretuiti. Sau pedepsiti. Neamul prost este cel care vrea sa puna o lume intreaga la respect numai pentru ca nu impartaseste ideile sale cu proteze. Ca sa punem beton intr-un loc comun, zicem si noi ca neamul prost e, de regula, un imbogatit. Dar el era neam prost si cind era sarac. Si in capitalismul spilcuit din Franta sau din Anglia exista acest specimen, cu atit mai mult in Romania. Pe vremea lui nea Nicu el era produs in tot felul de crescatorii (a se citi organizatii) si stimulat sa se dezvolte. In democratie, neamul prost, daca mai are si bani si-i poate impinge pe ici si pe colo, e la fel de periculos ca si neamul prost din socialism. Primul te turna la sef, la militie, la Securitate, la sindicat, la tineret si transforma fiecare delatiune intr-un succes in munca, intr-un pretext de afirmare si promovare. Acum, neamul prost te poate pune intr-o situatie-limita cu un cec, cu un contract, cu un gest aberant, mai greu de dezlegat decit nodul gordian. El e un fel de Dumnezeu atotputernic, dar fara creier si fara instincte comunitare. Am intilnit astfel de romani in toate imprejurarile, sefi mai mici sau mai mari, oameni de afaceri, ba si oameni de cultura. Picteaza genial sau cinta sublim si, de indata ce coboara din inaltimile artei, lovesc din copita mai abitir decit un cal speriat de lup. Neam prost era si rusul care se uita la ceasul tau si zicea davai, neam prost e si olteanul capitalist (din ziarul nostru de astazi) care inchide drumul batrinilor sa iasa la strada, neam prost e si cel care pune lacat la fintina, e si cel care isi "trinteste" casa in mijlocul drumului. Restituirea paminturilor a adus cu sine o multime de situatii in care romanii numai mioritici n-au fost. "E al meu si ceilalti n-au decit sa crape" a fost o lozinca auzita des si care diferentiaza curcanul de om si neamul prost de cetatean. Exista in Romania, prin legile care ne vin de la Codul lui Alexandru Ioan Cuza, un drept. Dreptul la servitute. Cred ca vine de la Napoleon si de mai departe. De fapt, el deriva din natura umana, definita prin libertate. Nici macar dreptul sacru la proprietate nu poate tine un om inchis si nu justifica inchiderea drumului de acces spre o casa. Noi vorbim insistent in acesti ani despre respectul fata de proprietate. E o componenta fundamentala a democratiei si a economiei de piata. Dar zicem prea putin despre respectul fata de semeni, fata de comunitate. Am ajuns ca in numele proprietatii sa-i putem chinui pe ceilalti, sa-i deposedam chiar de libertati esentiale. Povestea de la Craiova are in ea ceva romanesc si universal (in materie de prostie). Omul, cind n-are destule belele pe cap, mai face un efort de gindire si ii "cadoriseste" pe ceilalti cu o nenorocire. Caci nimic altceva nu poate fi situatia profesorilor din Craiova, siliti sa iasa din curte cu scara. In mod normal, ceea ce s-a intimplat la Craiova ar trebui de indata introdus in antologia prostiei omenesti si marcat cu o statuie de cristal sub care sa scrie: "Transparenta deplina. Nu se vede nici o umbra de minte". Sintem liberi, sintem democrati, dar mintea unora produce niste titirezi care pot bloca strada, uneori orasul si, daca nu luam aminte, una-doua paralizeaza si tara. _________________________________________________________________ 