 Iarasi mergem ca omul beat? ______________________________________________________________________ Toata lumea trage cu urechea la stiri si la zvonuri. Cine vine colo, cine dincolo? Tristetea celor care pleaca nu atrage nici o giza! Privirile tuturor sint indreptate spre posibilii titulari ai centrelor de putere, spre guvern si spre pozitiile-cheie din parlament, din Banca Nationala, din serviciile secrete si din cite alte locuri importante si pline de miere or mai fi. A fost o teama destul de raspindita ca ne vom trezi cu aceiasi "corifei" in functii importante. Ca se vor intoarce gestionarii "binelui" de care abia am scapat in 1996. Chiar se contureaza o surpriza! Adrian Nastase, in formula de guvern pe care o pritoceste, nu a luat in calcul prea multi oameni din vechea garda. Doar "eternul si fascinantul" Octav Cosmanca la Administratie Publica. Intr-un anume fel, ar trebui sa-i trecem la acelasi capitol si pe Ioan Mircea Pascu, propus pentru Aparare (prea tifnos si cu aere de smecher academic pentru a se potrivi cu armata), si pe Razvan Theodorescu (fost la TVR si CNA), specialist in istoria artei, dar mai putin priceput in administrare de institutii. In ciuda faptului ca n-a pupat pina acum un fotoliu ministerial si nici nu poate fi socotit intre "fosti", Miron Mitrea ridica si el citeva semne de intrebare, mai ales ca este pomenit ca viitor ministru al transporturilor! Handicapul cu care va porni dupa prestatia lui Traian Basescu e destul de mare. In plus, Miron Mitrea (bun in spatele frontului la PDSR) nu are vreo legatura cu lumea cailor ferate. Un sindicalist de la Fratia poate face doar ca trenurile sa mearga precum camioanele. Exceptind aceste retineri, echipa lui Adrian Nastase nu arata ca in spaimele taranistilor si ale liberalilor. Ba dimpotriva! In raport cu procentul de batrini pe care il asteptam cu totii, alcatuirea executivului poate fi socotita o mica lovitura. E vorba despre oameni tineri, nesifonati de guvernarile anterioare, cu un aplomb diferit de al precedentului cabinet PDSR. Pare a se contura o formula vie, cu un spirit european, deschisa reformelor, iar nu hranirii moliilor. Sint oameni din apropierea prim-vicepresedintelui PDSR, cu o viziune mai liberala, reprezentind aripa tinara din partid. Nu-i exclus ca alegerea acestora sa fi provocat destule miriieli in garda veche. Multi si-au facut vise, au fost fideli partidului, si acum se vad ramasi fara coledzi. Pina cind pozitia de presedinte al partidului va fi adjudecata, in ianuarie 2001, cei din vechea garda mai pot ridica inca pretentii, pot trece chiar la presiuni. Ar fi pacat pentru ca, o data diminuata capacitatea de expertiza, guvernul Adrian Nastase si-ar pierde simtitor din puterea reala, in favoarea celei politice. Or, oameni ca Vasile Dancu (ce merita totusi sanctionat pentru procentele exagerate acordate PDSR in sondajele Metro Media Transilvania), Vasile Puscas, Ion Rus, Ecaterina Andronescu, Mihai Tanasescu, Mircea Geoana reprezinta nu doar sansa de a avea parte de un cabinet dinamic si eficient, ci si perspectiva de schimbare a imaginii PDSR. O miscare importanta poate fi socotita desemnarea lui Mircea Geoana la Externe. Ambasadorul Romaniei in SUA, la pupitrul politicii externe, reprezinta cel putin o garantie de continuitate in tentativa noastra de a urma calea euroatlantica. Proiectul de cabinet intocmit de Adrian Nastase e mai usor de lovit din interiorul PDSR decit din afara, de catre adversarii sai. E si firesc. El poarta amprenta personalitatii viitorului prim-ministru, capabil sa produca surprize chiar si in directii mai greu de anticipat de sustinatori si de electorat, si chiar de oponenti. Din pacate, o asemenea atitudine innoitoare nu se anunta si pentru alte domenii. Tot mai des e pomenit numele lui Florin Georgescu pentru postul de guvernator al Bancii Nationale a Romaniei. Drama vine de la faptul ca multi dintre batrinii partidului isi imagineaza ca limbajul smecheresc de Giulesti poate avea trecere la FMI si Banca Mondiala sau la marea finanta internationala. Ce s-ar cistiga prin cabinetul Nastase s-ar pierde pe partea cealalta. Mai mult decit o curca intrata in Academie nu se poate imagina! O alta "minune" la orizont se numeste Alexandru Mironov! Personajul acesta indoielnic se si vede presedinte al Televiziunii, reformator al institutiei si al grilei de programe. Ar fi ultima masura pentru a transforma postul public in televiziune rurala si instrument de propaganda al PDSR. Cu alegerea oamenilor pentru posturile-cheie, cistigatorii scrutinului din 26 noiembrie construiesc, piatra cu piatra, drumul pe care vom merge in urmatorii ani. Riscul e s-o luam iarasi in doua-trei directii, ca omul beat. _________________________________________________________________ 