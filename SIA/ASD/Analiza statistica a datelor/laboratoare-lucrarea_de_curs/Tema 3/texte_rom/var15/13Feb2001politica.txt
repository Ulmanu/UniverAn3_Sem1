 Fost capitan MApN, acuzat de represiunea revolutionarilor in decembrie '89, Francisc Toba, favorit la sefia STS Actualul partid de guvernamint, PDSR, pregateste o noua mutare-surpriza. Francisc Toba, fost deputat PDSR , are mari sanse sa fie numit in fruntea celebrului Serviciu de Telecomunicatii Speciale (STS), ne-au declarat ieri surse judiciare. Fost capitan MApN in decembrie '89, Toba a fost acuzat ca a participat la represiunea manifestantilor de la Sibiu, din zilele revolutiei. In martie '90, el a iesit din armata ca maior si a devenit vicepresedintele FSN Sibiu. In 1992 a intrat in Camera Deputatilor pe listele PDSR si a facut parte din comisia parlamentara de aparare, ordine publica si siguranta nationala. ONDINE GHERGUT, NICOLETA SAVIN Mircea Dinescu descrie plastic haosul de la CNSAS: "Legea ii protejeaza pe ofiterii de Securitate" In urma materialului aparut in "Evenimentul zilei", Consiliul National pentru Studierea Arhivelor Securitatii s-a autosesizat in cazul lui Ristea Priboi, actualul presedinte al Comisiei parlamentare SIE. CNSAS a cerut ieri Serviciului Roman de Informatii accesul la dosarul lui Ristea Priboi. Presedintele CNSAS, Gheorghe Onisoru, a declarat ca la prima evaluare, facuta in momentul in care Ristea Priboi a candidat pentru parlament, SRI, SIE si MApN au informat CNSAS ca Ristea Priboi "nu are nici un fel de dosar" in arhive. Practic, CNSAS nu a intrat niciodata in arhive sa caute dosarul lui Priboi deoarece Consiliului i s-a spus ca un astfel de dosar nu exista. Faptul ca in presa a aparut dosarul de ofiter al lui Ristea Priboi l-a determinat pe Mircea Dinescu, membru CNSAS, sa declare: "Este posibil ca Priboi sa fie si acum ofiter activ. Partidul care l-a propus (n.r. - PDSR) probabil ca stia, pentru ca trebuie sa arati fisa de cadre cind te ceri deputat". Dinescu considera dubios faptul ca nota trimisa CNSAS de la SIE, conform careia "Priboi era curat, nici usturoi n-a mincat, nici gura nu-i miroase", a fost semnata chiar de catre fostul director SIE, Catalin Harnagea, "care nu era omul PDSR". "Probabil ca SIE isi protejeaza inca reteaua de informatori", a concluzionat Mircea Dinescu. Daca se adevereste ca Priboi a avut legaturi cu serviciile secrete el este pasibil de inchisoare deoarece a jurat pe propria raspundere ca nu a avut legaturi cu acestea. Lajos Rakoczi, alias Silagy Fostul deputat UDMR Lajos Rakoczi are un angajament scris cu Securitatea, pe care l-a recunoscut, are un nume de cod - Silagy - si are o evaluare facuta de catre ofiterul care-l avea sub supraveghere, in care se arata ca a dat informatii valide. In schimb, mapa cu informatiile pe care Rakoczi le-a dat fostei Securitati nu exista. Acestea sint explicatiile pe care membrii CNSAS le-au dat ieri in legatura cu cazul lui Lajos Rakoczi. Din cauza lipsei mapei cu turnatorii, si deci a dovezii incontestabile ca Lajos Rakoczi a facut politie politica, CNSAS l-a trecut initial pe acesta pe lista celor care au avut legaturi cu Securitatea, dar nu rezulta ca au facut politie politica. Adeverinta data in urma contestatiei depuse de catre Rakoczi, conform careia acesta nu a facut politie politica, a fost eliberata pe baza audierii lui Rakoczi. "Avea dosar de retea. In baza lui am stabilit ca numele lui nu poate fi trecut sub tacere. Dupa audiere si dupa identificarea si a unui dosar de urmarire, si a faptului ca nu exista elemente de politie politica, noi am sopus ca nu a fost turnator. Ofiterul spune ca a dat note, dar notele nu exista", a declarat Gheorghe Onisoru, presedintele CNSAS. Onisoru a mentionat, de asemenea, ca "la audiere, Rakoczi a recunoscut ca angajamentul este de supraveghere operativa si informativa a intelectualilor din Cubulcut-Sacuieni", dar a precizat ca "ne-a impresionat atitudinea de refuz a colaborarii" afisata in timpul audierii de catre Rakoczi. Mircea Dinescu: "Nu exista unanimitate in acest CNSAS" Pe de alta parte, Mircea Dinescu, membru CNSAS, a declarat ferm: "Eu zic ca au gresit colegii mei pentru ca acea hirtie (n.r. - adeverinta data in urma contestatiei conform careia Rakoczi nu e turnator) nu corespunde realitatii. Nu vreau sa patetizam. A dat informatii de interes operativ despre anumite persoane, iar din evaluarea ofiterilor reiese ca baiatul este «destul de bun». Rakoczi, din pacate, nu este un ingeras. Acum nu trebuie ca o intreaga Romanie sa plinga pe umarul lui Rakoczi. Nu e o victima, nu e cazul de lacrimi", a declarat Dinescu. El a recunoscut, de asemenea, ca "nu exista unanimitate in CNSAS", Gheorghe Onisoru a declarat ca Rakoczi nu are de ce sa dea in judecata CNSAS deoarece exista dosarul. Reprezentantul UDMR in CNSAS, Ladislau Csendes, a declarat ca lui Rakoczi "nu i-a frint nimeni cariera politica deoarece din invatator la Cubulcut, el e expert parlamentar". Rakoczi a fost deputa insa in '96-2000. Legea e proasta Verdictele date de catre CNSAS sint facute pe baza unor dosare incomplete, in conditiile in care accesul la arhive este limitat, iar dosarele cerute sint aduse de cei care detin arhivele, CNSAS nu are acces direct la ele. Pe de alta parte, CNSAS a dat verdicte sub presiunea timpului, a alegerilor, lucru care nu justifica o sentinta gresita care poate afecta viata cuiva. "Legea este proasta", a afirmat ieri Mircea Dinescu. Intr-o avalansa de dezvaluiri, in timp ce ceilalti membri ai CNSAS incercau sa-l faca sa taca, Dinescu a mai afirmat: "Legea ii protejeaza pe ofiterii de securitate. Noi n-am dat in git decit citiva turnatori amariti. Judecam victima si iertam calaul. Niste securisti au colaborat din plin la aceasta lege, fie din zona Constantinescu, fie din zona Iliescu. SRI nu a avut cartea de munca a unui fost ofiter de la PRM pentru ca el a lucrat dupa aia la IAS. Relatiile cu SRI si SIE sint anapoda, nu sint firesti". In acest moment, CNSAS lucreaza la lista celor care au fost ofiteri de Securitate si care acum sint in parlament. "Acum analizam daca au facut politie politica, dar dureaza deoarece trebuie sa avem acces la un alt tip de documente", a declarat Gheorghe Onisoru. In paralel, se lucreaza la modificarile care trebuie aduse legii accesului la dosare. TEODORA GEORGESCU Bref Pedeserizarea televiziunii nationale se desfasoara incet, dar sigur Ratoiala primului-ministru la capii televiziunii publice, dupa incidentul de la Bruxelles, incepe sa dea roade. Tremurind din toate incheieturile de frica sa nu-si piarda scaunele confortabile, mai-marii TVR s-au conformat directivelor venite de la Palatul Victoria si au demarat operatiunea de inlocuire a "cadrelor compromise in vechiul regim" cu altele noi, criteriul de baza fiind loialitatea fata de PDSR cit timp a fost in opozitie. Asa se face ca au fost scoase de la naftalina tot felul de aratari, al caror spectru planeaza amenintator asupra principalelor posturi din TVR. Chiar si pentru micii trepadusi, responsabili cu limbile si cu spalarea de cadavre, s-a gasit cite ceva. Incet, dar sigur, televiziunea nationala se va transforma intr-o imensa si pestilentiala plantatie de trandafiri. Vom reveni cu amanunte picante! (R.P.) Sergiu Nicolaescu, promovat la sefia Comisiei de aparare Senatorul PDSR Sergiu Nicolaescu il va inlocui pe Radu Timofte la conducerea Comisiei de aparare din Senat. Anuntul a fost facut ieri de presedintele PDSR, Adrian Nastase, dupa sedinta Biroului Executiv Central al partidului, unde s-a luat aceasta decizie. Presedintia comisiei a ramas vacanta dupa numirea lui Timofte ca director al SRI, in urma careia acesta a demisionat din Senat si din PDSR. (L.P.) Mircea Geoana a dat o fuga la Tirana Ministrul roman al afacerilor externe, Mircea Geoana, a facut ieri o vizita de o zi la Tirana, in calitate de presedinte in exercitiu al OSCE. Geoana a avut intilniri cu autoritatile albaneze si cu reprezentanti ai opozitiei. El s-a intilnit si cu omologul sau albanez Paskal Milo, cu premierul Ilir Meta si cu presedintele Rexhep Mejdani. Mircea Geoana a avut convorbiri si cu presedintele Partidului Democrat, Sali Berisha, presedintele Partidului Social Democrat, Skender Gjimushi, si cu presedintele Partidului Socialist, Fatos Nano.(L.P.) Cearta pedeseristo-peremista pe "bisturiul" Comisiei pentru sanatate Sefia comisiei pentru sanatate a ajuns subiect de disputa intre senatorii PDSR si PRM, mai precis intre doi medici deopotriva redutabili: chirurgul Sorin Oprescu si stomatologul Constantin Gaucan. Oprescu, vicepresedinte al Comisiei pentru sanatate, a renovat birourile ce revin acestora, a participat la unele sedinte ale Biroului Permanent al Senatului, fapt ce a aprins mintile senatorilor PRM, care l-au acuzat ieri in plen ca vrea sa fure functia de presedinte al comisiei. El a explicat plenului Senatului ca propunerea PRM pentru sefia comisiei de sanatate, Constantin Gaucan, a fost de doua ori respins la vot. C.V. Tudor a declarat ca daca PDSR nu va vota in favoarea PRM pentru sefia Comisiei pentru sanatate, astfel incit Constantin Gaucan sa devina presedinte, PRM va cere conducerea comisiei senatoriale pentru aparare sau pentru politica externa. (N.I., M.C.) Valeriu Stoica crede ca in Romania exista un singur partid puternic - PDSR Congresul PNL de la sfirsitul acestei saptamini va fi unul crucial atit pentru formatiunea liberala, cit si pentru Romania. Aprecierea ii apartine prim-vicepresedintelui PNL, Valeriu Stoica, si a fost exprimata ieri la Suceava, intr-o conferinta de presa. Valeriu Stoica sustine ca, la ora actuala, "in Romania exista un singur partid puternic, PDSR, si un singur partid modern, PNL", adaugind ca tara are nevoie de partide puternice atit in stinga, cit si in dreapta esichierului. "In stinga este PDSR, care trebuie sa-si cistige modernitatea, in timp ce PNL trebuie sa-si confirme forta", mai spune dl Stoica. El declara ca in PDSR se duce o lupta acerba intre conservatori si reformatori. "Recentele declaratii ale presedintelui Ion Iliescu pe tema proprietatii arata ca, in PDSR, grupul conservatorilor are un rol important", considera Stoica, care mai crede ca PDSR nu este capabil sa faca fata tuturor proceselor de innoire din punct de vedere economic si social. (T.A.) Nastase e asteptat cu interes la Timisoara Premierul Adrian Nastase pleaca asta-seara intr-o vizita de 24 de ore in orasele Timisoara si Arad. Programul de la Timisoara cuprinde, printre altele, vizitarea unui centru de plasament, o intilnire cu conducerea Prefecturii si a Consiliului Judetean si cu cea a Politiei de Frontiera, care va prezenta si un bilant al activitatii sale, precum si o deplasare la firma Luxten. Potrivit presei locale, Adrian Nastase va fi intimpinat la Timisoara de angajatii firmei Gastrotim, care intentioneaza sa se imbrace in uniforme si sa protesteze pe parcursul traseului premierului. Demersul lucratorilor este determinat de faptul ca acestia sint amenintati cu evacuarea din spatiul inchiriat pe care il ocupa, desi, asa cum sustine patronul Gastrotim, atit chiria, cit si celelalte cheltueli sint achitate la zi. (M.S.) Natura moarta cu crini si drapele la Senat Patru drapele si un aranjament floral din crini albi cu un soi de margarete albastre si-au gasit loc ieri la prezidiul Senatului, secretarul general Constantin Sava ocupindu-se personal de noul aspect al salii de sedinta. Aparitia senatorilor in sala a avut loc insa, conform vechilor obiceiuri, douazeci de minute mai tirziu decit ora de incepere a sedintei. Alexandru Athanasiu, vicepresedinte al Senatului, urca ieri pentru prima oara treptele afirmarii ca presedinte de sedinta. "Nu stiu care cum sint butoanele astea!", se vaita usor senatorul. In ajutorul lui a sarit imediat Nicolae Vacaroiu, care i-a explicat pe indelete cum se conduce sedinta, care sint butoanele pentru vot negativ si vot pozitiv si unde poate citi votul exprimat de senatori. Presedintele Senatului isi tinea protector pe dupa umeri discipolul, in vreme ce liderul grupului senatorial al PDSR, Ioan Solcanu, ii strecura printre degete lui Nicolae Vacaroiu cartele de vot. Ceasul ajunsese la 40 de minute dupa ora de incepere a sedintei, iar sala plina de senatori admira peisajul. (N.I.) Motiunea bate ratiunea Prima motiune din aceasta legislatura a fost depusa de grupul parlamentar PRM din Senat. Scopul declarat al motiunii: "Armonizarea si corelarea legislatiei romanesti cu cea europeana privind protectia si folosirea limbilor regionale sau minoritare. Aminarea finalizarii de catre Parlamentul Romaniei a Legii privind organizarea administratiei publice locale si regimul general al autonomiei locale pina la rectificarea Cartei Europene a Limbilor Regionale sau Minoritare". Tribunalul a acuzat ieri: "In Tg. Mures nu se mai poate circula in autobuze, ca s-au obraznicit ungurii". Si tot in cunoscutul stil, Vadim Tudor ameninta ca, daca motiunea se respinge, va inainta motiune de cenzura si "nimic nu ma mai opreste sa initiez stringerea de semnaturi pentru destituirea domnului Ion Iliescu". Si dupa bunul sau obicei, dupa ce a depus motiunea direct la presedintele sedintei si s-a balacarit cu unii senatori, Vadim Tudor a disparut din sala unde va mai fi zarit probabil saptamina viitoare, cind isi va prezenta un nou numar.(M.C.) In loc de mustrari la adresa colegilor din fan-clubul Saddam, Nastase vorbeste despre relansarea relatiilor economice cu Irakul Presedintele PDSR, Adrian Nastase, a anuntat ieri ca parlamentarii partidului care s-au deplasat la Bagdad nu au mandat parlamentar sau politic, aflindu-se acolo "exclusiv pe baza personala". Nastase a explicat ca parlamentarii PDSR se afla in Irak in calitate de "experti pe probleme de petrol", iar actiunea este aprobata de Consiliul de Securitate al ONU. Liderul PDSR a afirmat ca cei doi nu au avut nevoie de aprobarea conducerii partidului, deoarece nu este o delegatie a PDSR. "Ne deranjeaza ca a aparut aceasta interpretare a actiunii, ca o operatiune de sustinere politica in Irak. Asemenea actiuni trebuie efectuate daca exista aprobarea ONU.", a declarat Adrian Nastase. El sustine ca in acest caz exista un interes economic si este firesc ca oamenii de afaceri romani sa fie prezenti in Irak, in cadrul stabilit de ONU, si cu respectarea embargoului. In plus, a adaugat liderul PDSR, Romania a ramas cu imense pierderi in urma relatiilor comerciale cu Irakul si trebuie sa fie pregatita sa participe la relansarea relatiilor economice. Nastase a precizat ca nu s-a pus problema ca parlamentarii sa fie sanctionati, dar crede ca pe viitor astfel de actiuni ar trebui sa fie facute "cu mai multa transparenta". Reamintim ca simbata trecuta, un avion al Moldavian Air, cu 66 de pasageri si o tona de materiale sanitare la bord, a decolat spre Bagdad de pe Aeroportul Baneasa. Din delegatie fac parte, printre altii, trei parlamentari PRM (Mihai Lupoi, Nicolae Iorga si Cristian Buzea), doi ai PDSR (Gheorghe Ana si Nicolae Sersea), Iulia Tilvescu, sefa de cabinet a lui Bebe Ivanovici, si cel mai galagios lider de sindicat din TVR, Dona Tudor. In ciuda evidentelor, vicepresedintele PDSR Viorel Hrebenciuc, care este si lider al grupului parlamentar din care fac parte Sersea si Ana, a negat ca vreun parlamentar PDSR s-ar afla in vizita in Irak. Presedintele Camerei arata ingaduinta Presedintele Camerei Deputatilor, Valer Dorneanu (PDSR), a precizat si el ca vizita in Irak nu are caracter oficial, nefiind aprobata de acest for legislativ. Dorneanu a spus ca parlamentarii nu au incalcat nici o norma parlamentara deoarece "au pasaport diplomatic si pot pleca din initiativa personala". Chestorul Camerei Deputatilor, Andrei Chiliman, a afirmat ca Biroul Permanent a solicitat Ministerului Afacerilor Externe o informare in care sa se precizeze daca parlamentarii romani au facut declaratii oficiale in Irak, care sa implice Camera Deputatilor. In acest caz, Biroul Permanent va solicita o analiza a demersurilor deputatilor in Comisia juridica, de disciplina si imunitati, a precizat Chiliman. LUCIAN PURCAREANU Dupa o logodna care dureaza de aproape un an, PDSR si PSDR au fixat nunta peste patru luni PDSR si PSDR au anuntat ieri intrarea pe ultima turnanta a negocierilor privind fuziunea celor doua formatiuni. Dupa intilnirea avuta la Palatul Elisabeta intre conducerile partidelor respective, Adrian Nastase a declarat ca s-a convenit crearea a doua grupuri de lucru, care sa finalizeze, pina la 31 martie, Programul politic al viitorului partid, precum si elementele de statut, analiza politica si relatii internationale. Potrivit lui Nastase, procedurile de negociere vor fi finalizate pina la jumatatea acestui an, urmind ca apoi sa se treaca la "faza finala", cea a congresului de unificare. Adrian Nastase a precizat ca, prin unificarea PDSR si PSDR, va lua nastere Partidul Social Democrat (PSD), care va fi "locul in care sa se adune toate fortele social-democrate din tara". Cu ochii la colegii de ideologie In ce priveste relatia cu celelalte partide social-democrate din Romania, liderul PDSR a apreciat ca "linia" ApR este una de "transformare ideologica", care imparte partidul intre doua tabere, dar ca se va incerca "sa se discute cu persoane" din partidul lui Melescanu, in vederea apropierii acestora de PSD. O dovada ca aceasta strategie functioneaza o reprezinta si faptul ca ieri si-a anuntat inscrierea in PDSR fostul vicepresedinte zonal al ApR Prahova, Gabriel Hornoiu. Potrivit unui comunicat de presa, alaturi de Hornoiu au mai trecut la PDSR si un grup de 23 de primari, viceprimari si consilieri din Prahova. Desi a precizat ca "pe termen mediu" are in vedere constituirea unei "structuri unite a fotelor social-democrate" din Romania, Nastase este de parere ca acest lucru este mai greu de realizat din cauza unor "interese distincte, care ar putea fi mai importante ca valorile social-democrate". Referitor la alt partid social-democrat, PD, Adrian Nastase a afirmat ca, pina la Conventia Extraordinara din mai a partidului, evita sa se pronunte. Cu toate acestea, el a apreciat ca in interiorul PD "exista o batalie destul de dura". Liderul PDSR a afirmat ca, desi urmareste "cu foarte mare interes ce se intimpla acolo", ii este "destul de greu" sa anticipeze votul Conventiei PD deoarece nu se stie care va fi rezultatul din teritoriu. Radiografia PD, in opinia lui Nastase, arata astfel: existenta unor optiuni ideologice "cu anumite nuante, ale diferitelor grupuri", precum si existenta a "diferite categorii de interese". Liderul PDSR a mai precizat ca persoanele care s-au pronuntat impotriva actualei conduceri a PD au facut-o si pentru ca acest partid a refuzat colaborarea cu PDSR, in sensul unor "optiuni" nevalorificate de-a lungul timpului. Athanasiu nu vede obstacole in calea PSD La rindul sau, presedintele PSDR, Alexandru Athanasiu, a declarat ca "nu vor exista obiectii de fond" privind calitatea de membru al Internationalei Socialiste (IS) a PSD. Athanasiu a explicat acest lucru prin faptul ca locul Romaniei in IS "ca partid" va fi mentinut si ca aceasta doreste "constituirea de partide puternice cit mai putine, eventual unul singur". Liderul PSDR a precizat ca, in vederea admiterii PSD in Internationala vor exista anumite "verificari", ce vor viza in special atasamentul actiunilor guvernului la valorile social-democrate. Adrian Nastase a tinut sa sublinieze faptul ca "in ultimele saptamini nu s-a mai vorbit despre PDSR ca despre un partid cripto-comunist sau neo-comunist", ceea ce ar dovedi ca atit in plan intern, cit si in plan extern se percepe o schimbare la nivelul partidului. "Nu avem probleme in a stabili relatii cu partide membre al Internationalei Socialiste", a mai spus Nastase. MADALINA SISU "New York Times" sta cu ochii pe guvernul Nastase Cotidianul "New York Times" a publicat in editia sa de duminica un articol elogios la adresa guvernului roman si a premierului Adrian Nastase. "Romania incearca sa ramina pe drumul spre Europa", titreaza cotidianul american, iar autorul articolului, Steven Erlanger, apreciaza ca Adrian Nastase este constient ca noul guvern reprezinta ultima sansa a Romaniei de a ajunge din urma Europa. "New York Times" citeaza un interviu al primului-ministru, in care acesta afirma ca executivul de la Bucuresti se va dedica reformelor economice si democratice. "Ceea ce conteaza acum este sa construim proiecte care pot fi finantate si implementate", afirma premierul. Cotidianul mentioneaza ca, pentru moment, atentia lui Nastase se indreapta spre miile de someri din Valea Jiului, unde guvernul intentioneaza sa creeze cit mai curind locuri de munca, incepind cu construirea unor drumuri, baraje si locuinte. Articolul citeaza si opinia ministrului de externe, Mircea Geoana, care declara ca "Iliescu, Nastase si PDSR si-au invatat lectia din esecurile trecute", dar si pe cea a vicepresedintelui Institutului de Studii Est-Vest, Istvan Gyarmati, care spune ca "un trecut socialist poate fi de folos in Romania" si s-ar putea ca in urmatorii patru ani sa se inregistreze mai multe reforme decit in regimul Constantinescu. Un prim articol "pro-Nastase" a aparut in urma cu citeva saptamini, tot in editia de duminica a cotidianului american, cind se inregistreaza virful de tiraj. Articolul respectiv avea acelasi autor, Steven Erlanger. Este foarte posibil ca autorul sa considere ca, din punct de vedere jurnalistic, este interesat de urmarit ceea ce se intimpla in Romania, dar, la acest nivel, exista si practica comandarii unor astfel de articole, care se face, de regula, prin intermediul unor firme sau persoane specializate. (M.S., L.P.) Partidele cer modificarea Legii "Ticu" Recentele scandaluri in care CNSAS a fost implicat i-au facut pe parlamentari sa se gindeasca sa modifice Legea accesului la dosarele fostei Securitati. Primul care a cerut acest lucru a fost presedintele UDMR, Marko Bela, considerind ca legea este "deficitara". "Eu cred ca acum toata lumea ar trebui sa recunoasca faptul ca aceasta lege trebuie modificata. Noi vom propune amendarea legii, pentru a rezolva aceste probleme deosebit de grave, care au aparut si in legatura cu fostul nostru coleg deputat, Rakoczi Lajos", a spus liderul UDMR. In opinia sa, CNSAS ar trebui sa dea publicitatii lista fostilor colaboratori ai Securitatii numai dupa ce a verificat datele minutios si a rezolvat contestatiile. De aceeasi parere a fost si vicepresedintele PNL Andrei Chiliman, care considera ca "prima impresie conteaza" si daca unui om i se aduc acuzatii, dupa care sint retractate, el poate ramine patat in ochii opiniei publice. "Am putea discuta ca numele sa nu fie publicat inainte de a parcurge toate procedurile", a spus Chiliman, care a precizat ca PNL nu doreste modificari de substanta ale functionarii CNSAS. Vicepresedintele PDSR Viorel Hrebenciuc considera situatia drept "deplorabila". El a afirmat ca nu se poate pronunta asupra modificarii acesteia deoarece acest lucru nu s-a discutat inca nici la nivel parlamentar, nici in PDSR. LUCIAN PURCAREANU, MADALINA SISU [19][pl.dll?rid=expresro] 