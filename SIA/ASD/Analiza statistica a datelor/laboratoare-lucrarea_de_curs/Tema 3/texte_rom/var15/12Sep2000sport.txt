 Nadia a ajuns la Sydney Nadia Comaneci este prezenta la Sydney ca invitata de onoare, ea sosind la destinatie duminica, dupa o croaziera de o saptamina. "Am vazut multe la viata mea, dar atita lux n-am intilnit niciodata", a declarat, impresionata, sportiva secolului. Vesti despre Nadia puteti citi curind in paginile ziarului nostru. Pina atunci, va invitam s-o admirati alaturi de sotul ei, Bart Conner, si Jane Seymour, protagonista din "Undeva, cindva" si "Dr. Quinn", la un cocktail acasa la actrita, una dintre cele mai bune prietene ale Nadiei. ELENA POPA Spaimele lui Sichitiu Conflictul dintre conducerea clubului giulestean si suporterii rapidisti din cauza pretului mare al biletelor la partida Rapid-Liverpool s-a stins. Interventia lui George Copos, presedintele Consiliului de Administratie de la UFC Rapid, a aplanat incidentul. Magnatul din Giulesti a anuntat ca va suporta 75 la suta din valoarea tichetelor. Reamintim ca "Legione Granata", galeria rapidista, care numara peste 12.000 de membri, a anuntat ca va boicota partida in care favoritii vor juca in compania englezilor de la FC Liverpool, meci contind pentru primul tur al Cupei UEFA, din cauza pretului prea mare al biletelor. Organizatorii cer 300.000 de lei pentru un tichet la tribuna l, 200.000 de lei - la tribuna a doua si 150.000 de lei - la peluza. Conflictul a degenerat simbata seara, cind, la meciul Rapid - Gloria Bistrita, galeria "alb-visinie" a scandat in permanenta lozinci impotriva principalilor conducatori giulesteni. Copos a fost nevoit sa bage adinc mina in buzunar, astfel ca joi seara, la meciul cu Liverpool, suporterii vor fi prezenti in numar mare. "N-am facut acest taraboi numai pentru noi. Sintem alaturi de toti rapidistii de rind, care nu isi puteau permite sa plateasca o suma asa de mare ca sa vina sa cinte pentru Rapid. Ii multumim domnului Copos ca pina la urma ne-a inteles mesajul, chiar daca am avut si noi momente cind am depasit masura. Sper ca asemenea lucruri nu se vor repeta", a declarat ieri Gheorghe Raducan, alias Gigi Corsicanu', liderul "Legione Granata". Surse apropiate conducerii feroviare sustin ca incidentul l-a costat si mai multi bani pe Copos, acesta "donind" si o importanta suma principalilor conducatori ai suporterilor. "A ajuns sa devina o meserie sa fii suporter al Rapidului", a spus cu naduf patronul giulestean. Se pare ca "marinimia" magnatului fata de fani nu se va opri aici, pentru partida-retur, de la Liverpool, existind mari sanse ca UFC Rapid sa organizeze si o excursie, cu un charter, pentru suporterii cei mai fideli. Hotelurile din Liverpool sint ocupate Grigore Sichitiu, directorul tehnic al Rapidului, s-a intors din Anglia, unde a spionat jocul adversarilor, mai speriat decit a plecat. Ingrijorarea oficialului giulestean, transmisa ieri si "principalului" Anghel Iordanescu, a fost generata de citiva jucatori ai "cormoranilor": atacantul Michael Owen si germanii Cristian Ziege si Dieter Hamann, aflati in mare forma. Un alt motiv de neliniste pentru giulesteni este legat de imposibilitatea de a gasi locuri libere la hotelurile din Liverpool. Initial, rapidistii urmau sa locuiasca la un hotel de cinci stele, Mariott sau Crowne Plaza, dar acestea sint ocupate pina la sfirsitul anului. Cum erau singurele posibilitati de cazare, se pare ca delegatia feroviara va fi nevoita sa faca naveta intre Liverpool si o alta localitate, situata la mai bine de 30 de kilometri distanta. Anghel Iordanescu, antrenorul Rapidului, a condus ieri doua antrenamente ale elevilor sai, acestia exersind in principal faza defensiva. Generalul intentioneaza ca antrenamentele de astazi si miine sa se desfasoare cu portile inchise, departe de ochii iscoditori ai presei din Anglia. Numerosi ziaristi britanici au sosit deja la Bucuresti. FC Liverpool va sosi miine dupa-amiaza pe Aeroportul Otopeni si imediat dupa aterizare doreste sa efectueze antrenamentul oficial, pe stadionul din Giulesti. Oaspetii vor locui la Hilton, numai echipa, restul delegatiei urmind sa ocupe 30 de camere la Intercontinental. Englezii vor pleca vineri, a doua zi dupa meci, antrenorul Gerard Houllier solicitindu-i amicului sau Anghel Iordanescu ca o parte dintre fotbalistii englezi, cei care nu vor fi titulari impotriva Rapidului, sa poata face o sedinta de pregatire, vineri dimineata, la baza ProRapid. Astazi, este de asteptat ca organizatorii partidei Rapid - FC Liverpool sa ajunga la o intelegere cu unul dintre posturile romanesti de televiziune, interesate sa transmita meciul in direct. Pina acum orice negociere a fost blocata din cauza faptului ca giulestenii au cerut o suma foarte mare, in jur de 100.000 de dolari. LAURENTIU CIORNEI Stelea si Munteanu umbla cu lanterna rosie Cosmin Contra a evoluat in toate cele 90 de minute ale partidei Las Palmas - Alaves 0-3, iar evolutia sa a fost notata ca excelenta de majoritatea publicatiilor sportive din Spania. Numancia a invins, acasa, la limita, 1-0, pe Oviedo, insa Laurentiu Rosu a intrat pe teren abia in minutul 68 in locul lui Iaki. Celalalt roman de la formatia din Soria, Jean Barbu, n-a jucat nici un minut. O infringere usturatoare, pe teren propriu, a inregistrat nou-promovata Villarreal, 1-5 cu Rayo Vallecano, dar Gheorghe Craioveanu nu s-a aflat pe gazonul stadionului "El Madrigal", ci doar pe banca de rezerve. In Segunda Division, Salamanca a pierdut acasa in fata celor de la FC Sevilla, cu 1-0. Bogdan Stelea a evoluat tot meciul, iar Catalin Munteanu a fost schimbat in minutul 67. De remarcat ca oaspetii au invins in deplasare dupa 15 luni si ca pretedentele la promovarea in prima liga, Atletico Madrid si Salamanca, ocupa ultimele doua locuri ale clasamentului din al doilea esalon fotbalistic spaniol. DANIEL NAZARE Steaua ta norocoasa Putini se asteptau ca, dupa doar patru etape, Steaua si FC Brasov sa joace un meci in care una dintre cele doua formatii se putea instala pe prima pozitie a clasamentului. N-a fost o confruntare spectaculoasa pentru ca "ros-albastrii" au avut o evolutie neconvingatoare, in timp ce "stegarii" au acoperit foarte bine zonele de joc si au creat multe probleme constructiei steliste. Daca Vladoiu nu reusea sa inscrie spectaculos, la un sut deviat de fundasul Cazangiu, probabil ca bucurestenii puteau pierde linistiti doua puncte la "adevar". Steaua a mai "bifat" trei puncte, insa replica brasovenilor a demonstrat ca actualul loc din clasament nu este intimplator. Vladoiu n-a ratat prilejul sa-si treaca numele pe lista marcatorilor, el avind in acest moment opt goluri si, interesant, este singurul fotbalist din campionatul intern care a inscris in fiecare meci disputat. Autocarele suporterilor brasoveni au fost atacate La circa douazeci de minute dupa fluierul final al arbitrului Cristian Balaj, sustinatorilor veniti de sub Timpa le-au fost puse la dispozitie mai multe autocare cu care s-a facut deplasarea la Gara de Nord. In dreptul intersectiei de la Piata Moghioros, suporterii stelisti, bine organizati, au atacat cu pietre cele doua autocare, motiv pentru care aproape toate geamurile au fost sparte, iar mai multi fani brasoveni s-au ales cu contuzii. DANIEL NAZARE Desi Contra, Alina a zis "Da" Echipa nationala de fotbal a Romaniei a mai pierdut un burlac. Dupa o prietenie de 4 ani, Cosmin Contra a oficializat relatia sa cu timisoreanca Alina Danioai, studenta la Drept. Evenimentul, care s-a consumat pe 18 august, a trecut aproape neobservat. "Totul s-a intimplat foarte repede chiar si pentru noi", a explicat telefonic doamna Contra. "Ne gindeam de multa vreme sa ne casatorim anul acesta, dar unele probleme de familie si programul foarte incarcat al lui Minut ne-au obligat sa aminam totul pentru la vara pentru ca, practic, nu vedeam nici o posibilitate. Apoi a aparut dintr-o data o perioada mai libera pentru el si ne-am gindit sa facem totusi cununia civila, mai ales ca asa rezolvam toata tevatura cu vizele de Spania pentru mine". Cei doi s-au casatorit la primaria din Timisoara, in cadru restrins, fiind prezente doar familiile si rudele apropiate. Nici unul dintre colegii lui Cosmin nu a participat intrucit evenimentul a coincis cu o actiune a echipei nationale. Mireasa a purtat o rochie alba, mini, cu bretele si pene si o palarie de aceeasi culoare, toaleta confectionata la Casa de moda din Timisoara. Emotionati, mirii au trecut, inevitabil, si prin citeva peripetii. Cosmin si-a uitat buletinul acasa, aducindu-si aminte de el in drum spre primarie, iar Alina a facut-o pe sora ei sa izbucneasca in ris cind a descoperit cum ii tremurau genunchii. "Cosmin nu prea s-a tradat, dar am sesizat ca se scarpina la nas cam insistent", ne-a marturisit Alina. Nunta si luna de miere au fost aminate pentru la vara. ELENA POPA S-a infiintat o brigada "antipipi" in Brazilia Urina spectatorilor distruge structura de otel a "Maracanei"! Obiceiul suporterilor de a urina in zonele inferioare ale celebrei arene braziliane "Maracana" a afectat structura de otel. Inginerii si arhitectii responsabili cu actuala renovare a celui mai mare stadion din lume au ramas socati cind au verificat coroziunea provocata de urina. "Este foarte grav. Trebuie dublat actualul buget de 15 milioane de dolari alocat refacerii acestui important stadion. Urina actioneaza ca un acid asupra betonului armat, iar structura de otel are de suferit. Stilpii arenei si peretii s-au degradat pentru ca diverse persoane, mai putin educate, au urinat in aceste locuri", a declarat inginerul Luis Eduardo Cardoso, seful operatiunii de renovare. Interesant este ca Francisco Carvalho, responsabilul sportiv al stadionului brazilian, a infiintat o brigada "antipipi", care are rolul de a-i educa pe spectatori. El doreste sa-i obisnuiasca pe fani sa utilezeze cele 70 de WC-uri portabile existente, in caz contrar urmind sa treaca la amenzi usturatoare. DANIEL NAZARE Neaga: "Sint rau de carne" Fotbalistul pitestean Adi Neaga a suferit arsuri de gradele I si II in timpul partidei din Cupa Romaniei, de la Rimnicu Vilcea. "Cei de acolo au trasat marcajele de pe teren cu var nestins, iar noi habar n-am avut. La un moment dat, in prima repriza a acelui joc, am facut o alunecare. Apoi, la scurta vreme am simtit niste arsuri intre picioare, putin mai jos de inghinali, si pe fesa dreapta. Am crezut ca ma roade sortul. In minutul 75 am cerut sa fiu inlocuit pentru ca usturimea era groaznica si am realizat ca aveam o arsura si la talpa. Ar fi trebuit sa merg imediat la spital, dar am aminat pentru a doua zi pentru ca dupa meci am intrat direct in cantonament." In prezent, Neaga se afla sub observatia medicilor de la echipa, Puiu si Serb, si este tratat la Spitalul Judetean Arges, la Sectia chirurgie plastica. "Prima data cind m-am dus, mi-au curatat cu o lama, pe viu, toata crusta aia de piele cu var. Am crezut ca ma urc pe pereti. Eu sint si cam rau de carne si vindecarea va dura cel putin doua saptamini", a mai spus jucatorul. MARGARIT BANUTA Accidentul mortal de la Monza a impresionat profund pilotii din Formula 1 Doliu in "Marele Circ" Victoria lui Michael Schumacher in Marele Premiu al Italiei, asteptata cu infrigurare atit de pilotul german, cit si de scuderia Ferrari, a fost umbrita de moartea tinarului pompier voluntar Paolo Ghislimberti. Accidentul a survenit imediat dupa startul cursei, cind sase bolizi au intrat in coliziune in cea de-a doua sicana. Primele informatii arata ca Ghislimberti a fost lovit foarte grav de o roata, el decedind la putin timp in spital ca urmare a leziunilor puternice la cap si piept. Autoritatile italiene au declansat o ancheta pentru elucidarea acestui caz, masinile implicate in carambolaj fiind oprite la Monza pentru cercetari. Desi aproape toti pilotii si conducatorii echipelor din "Marele Circ" au fost profund impresionati de acest deces - primul de la moartea celebrului Ayrton Senna, la 1 mai 1994 -, britanicul David Coulthard a avut o pozitie cel putin curioasa, el declarind ca "incidentul de la Monza trebuie tratat la fel ca si celelalte de pina acum, adica fara nici un fel de favoruri". Mai mult, "numarul doi" de la McLaren a fost primul care a sustinut ca tinarul de 30 de ani nu se afla in spatele liniei de protectie. "L-am vazut depasind zona de siguranta, astfel incit el a trecut de barierele de protectie. Nu e normal sa fie suspectati si pedepsiti pilotii, in conditiile in care spectatorii care au invadat pista la finalul cursei n-au fost acuzati de nimic pentru acest comportament". In totala contradictie cu aceasta pozitie s-a aflat Mika Hakkinen, campionul mondial fiind profund impresionat cind a auzit, de la un reporter RAI, de moartea tinarului de 30 de ani. Acuzind o stare de soc, finlandezul a preferat sa-l lase pe Ralf Schumacher sa raspunda la intrebarile ziaristilor in timpul conferintei de presa. Definitorie pentru starea de spirit care s-a instalat in lumea Formulei 1 este declaratia lui Michael Schumacher, cistigatorul cursei de duminica. "Sint foarte trist dupa ce am aflat de aceasta moarte. In aceste circumstante, victoria mea trece pe locul doi". TEODOR HOSSU-LONGIN Liga Campionilor - prima strigare Galatasaray, la vinatoare de principi Liga Campionilor la fotbal, regina competitiilor de pe batrinul continent si echivalentul biletului de favoare pentru inalta societate din Europa, debuteaza asta-seara cu partidele din primele patru grupe. Asteptata cu infrigurare de microbisti, intrecerea care concentreaza crema vedetelor din toate partile lumii are astazi ca principal punct de atractie pentru romani intilnirea de la Istanbul dintre Galatasaray si AS Monaco. Asaltul legiunii romane de pe malul Bosforului - la "Cim-Bom" activeaza antrenorii Lucescu si Balint, impreuna cu vedetele Hagi si Gica Popescu - va putea fi urmarit in direct la PRO TV de suporterii din tara, cu incepere de la ora 21.45. Contind pentru Grupa D, partida din fosta capitala a Bizantului este tratata numai cu gindul la victorie de formatia turca, rangul de cistigatoare a Cupei UEFA si faptul ca este de trei saptamini detinatoarea Supercupei Europei obligind la o comportare pe masura. Galatasaray da piept cu reprezentanta din principatul Monaco, dupa ce in campionat a pierdut, chiar pe teren propriu, in fata mult mai modestei Samsunspor. Se anunta si alte partide echilibrate in celelalte grupe. Un derby iberic se va consuma in capitala Portugaliei, unde Sporting Lisabona va juca in fata Realului din Madrid. Jucatorii romani Marian Savu si Marian Aliuta se vor afla si ei, daca nu in echipa de start, macar in rindul rezervelor de la Sahtior Donetk, care va intilni campioana Italiei, Lazio Roma. MATEI UDREA DANIEL NAZARE 