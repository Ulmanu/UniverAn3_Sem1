 Adio, contrabanda! Monopolul controleaza alcoolul Traian Remes a recunoscut deseori faptul ca evaziunea fiscala din domeniul alcoolului si al bauturilor alcoolice a atins proportii alarmante. Remes a repetat in ultimii doi ani ca veniturile bugetare incasate efectiv din accizele aplicate acestui gen de produse au scazut dramatic si au fost invers proportionale cu oferta existenta pe piata. Venind in sprijinul ministrului finantelor, dar si al producatorilor de alcool autorizati, presedintele patronatului Romferment, Gheorghe Florea, a depus recent la cabinetul lui Mugur Isarescu o nota de fundamentare prin care cerea instituirea monopolului de stat in acest sector. Conform notei, o asemenea masura aplicata la comercializarea alcoolului si a bauturilor alcoolice naturale in vrac ar aduce bugetului de stat sume uriase fata de cele colectate in prezent. Romferment a aratat ca o asemenea masura ar impiedica acumularea de pierderi la producatorii autorizati. Dupa o analiza atenta, premierul a inminat nota consilierului sau Mihai David, dispunind totodata elaborarea unui act normativ in regim de urgenta. Dupa citeva saptamini de negocieri intre patronatele din alcool si oficiali ai Ministerului Finantelor (MF), proiectul actului normativ de instituire a monopolului de stat la alcool a fost definitivat si va fi supus astazi spre aprobare executivului. Daca el va fi aprobat astazi, cu siguranta ca bugetul de stat se va putea revigora rapid, iar producatorii autorizati nu vor mai fi nevoiti sa-si scada productia din cauza contrabandei. In cele ce urmeaza, "Evenimentul zilei" va prezinta in exclusivitate acest proiect de act normativ. Statul va gestiona fiecare picatura de alcool Proiectul de act normativ prevede ca toate cantitatile de alcool etilic rafinat si tehnic, precum si cele de bauturi alcoolice naturale vrac, produse de agenti economici producatori interni autorizati, vor fi preluate de catre stat, prin supraveghetori fiscali desemnati ca unici gestionari ai acestuia. Totodata, importul si exportul de alcool brut, alcool etilic rafinat si tehnic, si de bauturi alcoolice naturale vrac se vor efectua doar de catre agenti economici autorizati, in baza licentelor de import sau export eliberate de Ministerul Finantelor (MF), in limita unor contingente anuale stabilite. Pentru preluarea de catre stat a alcoolului etilic rafinat si tehnic, precum si a bauturilor alcoolice naturale in vrac, producatorii interni autorizati vor avea obligatia de a pune la dispozitia statului, respectiv a MF - prin intermediul Directiilor generale ale finantelor publice locale - spatiile necesare depozitarii acestor produse. Cazanele de tuica mai mici de 100 de litri vor fi interzise Pentru a stopa complet evaziunea, proiectul de act normativ contine si reglementari chiar si pentru producatorii individuali de fructe si struguri care distileaza tescovina, drojdia de vin si vin la cazane autorizate de minimum 100 de litri. Astfel, cazanele de rachiu cu o capacitate mai mica de 100 de litri vor fi scoase din functiune si sigilate de MF, iar utilizarea lor va fi interzisa. Producatorii individuali de fructe si struguri vor fi scutiti de la plata accizelor pentru maximum 100 de litri de tuica sau rachiuri naturale si distilate cu taria de 30 de grade (sau echivalentul a 300 de grade decalitri/an/familie). In plus, acesti producatori individuali vor fi obligati sa predea statului cantitatile de tuica si rachiuri naturale care depasesc nevoile de consum proprii. Preturile la alcool vor fi stabilite trimestrial Pentru a nu distorsiona cererea si oferta de pe piata, producatorii autorizati de alcool etilic rafinat si bauturi alcoolice spirtoase, care functioneaza in sistem integrat, vor avea prioritate la achizitionarea alcoolului necesar prelucrarii. Alcoolul etilic rafinat, cel tehnic si bauturile alcoolice naturale in vrac vor fi livrate statului de catre producatori la un pret unic, stabilit trimestrial, prin negociere intre MF si patronatele din ramura. Proiectul stipuleaza ca pretul unic va cuprinde, obligatoriu, costurile medii de productie, un profit cuprins intre 10-18%, precum si TVA. Totodata, intreaga cantitate de alcool etilic rafinat, tehnic si de bauturi alcoolice naturale in vrac care urmeaza a fi produsa, sau a se importa, va fi negociata de MF cu patronatele din ramura si va fi contingentata anual, in functie de capacitatile de productie, necesitatile de alcool intern si de export. Adio, vin la sticla in piata! Daca va fi adoptat acest proiect de ordonanta, in 30 de zile de la publicarea sa in Monitorul Oficial, toti producatorii de alcool etilic in sistem integrat vor fi obligati sa depuna la MF documentatia necesara eliberarii autorizatiei de comercializare in calitate de producatori de alcool. Societatile care nu vor face acest lucru vor fi inchise, iar instalatiile lor vor fi sigilate de MF. Aceleasi reguli au fost stipulate si pentru persoanele fizice detinatoare de instalatii si cazane de fabricat rachiuri naturale si tuica. Si pentru ca nici o picatura de alcool sa nu mai fie comercializata la negru, din momentul intrarii in vigoare a ordonantei va fi interzisa comercializarea bauturilor alcoolice naturale in vrac prin vinzare cu amanuntul in piete, tirguri, oboare sau in locuri publice. Incalcarea monopolului - puscarie curata Pentru a descuraja orice activitate ilicita a "alcoolistilor", proiectul de ordonanta prevede sanctiuni drastice aplicate in cazul in care cineva "va calca pe bec". Astfel, producerea alcoolului etilic rafinat, sau a bauturilor alcoolice naturale, fara autorizatie de la MF va fi considerata infractiune si va fi pedepsita cu inchisoare de la 6 luni la 2 ani. Pedepse cu inchisoarea de la 1 la 3 ani vor fi aplicate si in cazul in care agentii economici vor comercializa intre ei, altfel decit prin intermediul statului, productia interna de alcool sau bauturi alcoolice naturale in vrac. Chiar si utilizarea cazanelor de rachiu care au fost sigilate de MF se va considera infractiune si se va sanctiona cu inchisoare de la 6 luni la 2 ani. In conditiile acestea, sa vedem cui o sa-i mai arda sa faca contrabanda cu alcool. OVIDIU ZARA Prin cumparari de actiuni la Banca Italo-Romena, Veneto Banca intra pe piata romaneasca Ieri, Grupul Banca Comerciala Romana (BCR) a anuntat oficial vinzarea pachetului de actiuni de 30%, din cele 50%, preluate de la Bancorex, de la Italo-Romena pentru suma de 7 miliarde de lire italiene. Cumparatorul este Veneto Banca, care a devenit cu aceasta ocazie actionarul majoritar al bancii mixte. Valoarea totala a tranzactiei angajata de Veneto Banca, care a cumparat si actiunile detinute de Banca di Sicilia si San Paolo di Torino, s-a ridicat la 22 miliarde lire italiene. Veneto Banca este prima banca italiana care a intrat pe piata romaneasca. Ea s-a constituit in acest an si este rezultatul unei fuziuni intre trei banci italiene mai mici. Intrarea bancii italiene in Romania se datoreaza in special numarului mare de firme italiene existente pe teritoriul Romaniei, de 9.200, peste jumatate dintre acestea provenind din zona Trivento, unde se afla o mare parte din clientii lui Veneto Banca.(G.T.) Desi a primit in parohie tranzactiile cu futures si optiuni, CNVM n-are comisar pentru bursele de marfuri Un nou produs financiar sta sa se nasca pe piata romaneasca, creat prin decizia Comisiei Nationale a Valorilor Mobiliare (CNVM) pentru a defini contractele la termen (futures) si cele cu optiuni ca instrumente financiare derivate, ne-a declarat ieri Mirel Tariuc, presedintele CNVM. Ca efect, in piata burselor de marfuri, unde se tranzactioneaza aceste contracte, vor putea efectua tranzactii atit societatile de valori mobiliare (SVM), cit si, teoretic, companiile de administrare a fondurilor mutuale. "Deocamdata, Comisia trebuie sa elaboreze reglementarile specifice acestor tranzactii, care sint dificil de adoptat. Mai mult, nu credem ca vom putea sa ne apucam de treaba atit timp cit nu avem completata divizia de burse de marfuri a CNVM. Pentru moment n-avem nici comisar care sa se ocupe cu aceasta problema", a spus Tariuc. Probabil una dintre dilemele comisiei va fi daca este cazul sa fie acceptate in piata si companiile de administrare a fondurilor mutuale. Instrumente financiare sofisticate, contractele futures si cu optiuni pot fi create avind ca suport marfuri, actiuni, obligatiuni, cursul de schimb, rata dobinzii si indicii bursieri. Ca atare, pot fi simultan un pariu cu efect speculativ sau o acoperire prudenta a riscului asumat mai ales in cazul afacerilor de comert exterior. "Noi asteptam aprobarea explicita a CNVM, dar ne gindim ca fondurile mutuale pot intra in piata pentru a acoperi riscurile, nu pentru speculatii. Este insa greu de stabilit o granita intre cele doua atitudini si credem ca CNVM va aproba, de la caz la caz, intrarea in piata", ne-a declarat Dragos Simion, presedintele Uniunii Nationale a Organismelor de Plasament Colectiv (UNOPC). Oficialii burselor de marfuri se pregatesc pentru crearea unei asociatii profesionale, de tipul celei a comunitatii brokerilor, care va include toti operatorii din piata si va avea rol de autoreglementare. LIDIA MOISE Holdingul Tiriac ofera "visul american" Modelele Chrysler se pot cumpara in leasing La un an de la preluarea drepturilor de distributie in Romania pentru marcile Chrysler si Jeep, Divizia Auto a Tiriac Holding a investit 600.000 de dolari in afacere, a creat o oferta de servicii si a extins reteaua de vinzare in tara. Practic, prin compania Chrysler Jeep Import SRL, intreaga gama produsa de concernul DaimlerChrysler este disponibila acum pentru clientela romaneasca, identificata a avea profilul unui barbat intre 35 si 45 de ani, amator de risc, individualist si cu necesar succes, care sa-i permita libertatea de a alege o astfel de masina. Importul de limuzine Chrysler in Romania a debutat cu modelul Chrysler 300 M, care este in competitie pe piata cu BMW 528, fata de care este insa cu 13% mai ieftin. Concurenta facuta de modelul Lexus GS 300 este atenuata de o strategie de pret a managerilor de la Chrysler, care vind masina lor cu 11% mai ieftin. De asemenea, Audi A6, model care se adreseaza aceluiasi profil de clienti, este mai scump cu 5% decit Chrysler 300 M, iar Volvo S90 ramine cea mai apropiata oferta, cu doar 1% mai scumpa. Managerii de la Chrysler Jeep Import Srl spera sa-si mareasca volumul de vinzari si prin sistemul de leasing oferit de Tiriac Leasing SA pentru toate modelele de Chrysler si Jeep. LIDIA MOISE Comisia Nationala a Valorilor Mobiliare temporizeaza afacerea Bucur Obor Mirel Tariuc, presedintele Comisiei Nationale a Valorilor Mobiliare, a decis ieri, in urma intrevederii cu reprezentantii comerciantilor din Bucur Obor, sa inghete pina luni deblocarea tranzactionarii unui pachet de 7% din actiunile companiei. "Noi vom analiza pina luni contestatiile comerciantilor de la Bucur Obor si vom studia inclusiv propunerea avansata de acestia, de realocare a actiunilor", ne-a declarat Tariuc. Negocierile au fost ulterioare presiunilor celor aproape o suta de comercianti care sint membri in PAS si isi deruleaza afacerile in incinta magazinului Bucur Obor. Incarcata de o istorie nerezolvata de furturi a unui numar masiv de actiuni, afacerea Bucur Obor este in realitate o lupta pentru controlul pachetului majoritar declansata prin plecarea unui coleg din PAS, intre acesta si restul lumii. CNVM se afla in situatia dificila de a arbitra un conflict in care cele doua tabere au apelat intens la justitie. In plus, justitia nu a clarificat nici pina acum problema furtului de actiuni si a scos astfel, pina la o data nedeterminata, actiunile Bucur Obor din piata de capital. LIDIA MOISE Regiile isi pot vinde bunurile la licitatie Guvernul a adoptat ieri o ordonanta de urgenta potrivit careia regiile autonome aflate in proces de restructurare isi pot vinde, cu plata integrala, prin licitatie publica sau prin negociere, active si bunuri avute in administrare sau in patrimoniul propriu. In aceasta categorie intra unitatile de productie, spatiile de cazare, spatiile comerciale si alte bunuri de acest gen care pot functiona si independent de regia detinatoare. Pentru a le putea vinde insa, Consiliul de Administratie sau administratorul regiei trebuie sa dovedeasca ministerului de resort ca activele supuse vinzarii nu sint grevate de sarcini, ca si-au amortizat cel putin 50% din valoarea de inventar si ca vinzarea lor nu va afecta prea mult realizarea cifrei de afaceri anuale a regiei.(O.P.) Negocierile pentru creantele GCP se prelungesc pina pe 31 octombrie Agentia de Valorificare a Activelor Bancare (AVAB) a decis sa negocieze pina la 31 octombrie clauzele contractului final de cesiune de creanta ale grupului de firme George Constantin Paunescu. Negocierile vor continua cu unicul ofertant existent - firma Rhic Holding Luxemburg. In cazul in care vor conduce la semnarea contractului de cesiune de creanta, pretul acestuia va fi achitat integral pina la data de 10 noiembrie 2000. AVAB a varsat la bugetul de stat, in primele noua luni ale anului, aproximativ 1.600 miliarde lei, ceea ce reprezinta circa 90% din suma prevazuta a fi varsata la buget pe primele trei trimestre ale anului. La sfirsitul lunii trecute, in functia de director general al Directiei Generale Active Bancare a fost numit Ionel Blanculescu. (G.T.) Investitori olandezi pentru Tele 7abc Companiile Roumaninvest s.a, Cardinal Com si grupul de societati comerciale din Romania care produce, distribuie si difuzeaza canalul national de televiziune Tele 7abc si canalul de radio Activ FM s-au asociat, la sfirsitul lunii septembrie, cu compania Kolal Communication B.V. din Olanda. Actionarii majoritari ai grupului Cardinal Com sint Marcel Avram, Paul Opris si Lucia F. Ardelean, iar reprezentantul firmei olandeze este Freddie Robinson. In urma acestei asocieri, grupul Cardinal Com va fi administrat si condus de un nou Consiliu de Administratie/Comitet Director al carui presedinte si director general executiv este Liviu Wylli Mandler. (I.D.) Interviu moale cu patronul Grupului GELSOR S.O. Vantu: "Am profitat de pe urma FNI" Toti romanii au auzit de Sorin Ovidiu Vantu, insa foarte putini il cunosc. Despre el se stie doar ca are o capacitate deosebita de a face bani. Cine este de fapt Sorin Ovidiu Vantu? Un tip obisnuit, care are un deosebit simt al speculatiilor. Un lucru pe care il vehicula presa in timpul scandalului SOV Invest-FNI a fost si faptul ca pe vremea lui Ceausescu ati si fost inchis. De ce? La vremea acea motivul a fost delapidarea. Dar motivul real? Nu-l comentez. Cum ati facut primul miliard de lei? Si chiar va asteptati sa va spun? (n.r. - ride si face o pauza). Muncind din greu 18 ore pe zi. In '89 am intrat, in afaceri, cu ziarul "Romanul Liber", pe al carui frontispiciu am si trecut ca este ziar proprietate privata. Din '89 cea mai mare grija pe care am avut-o, a fost sa respect cu punct si virgula legislatia Romaniei, buna, sau proasta, cum a fost ea. Am respectat-o pina la punct si virgula! Rezultatul la care am ajuns se datoreaza in exclusivitate muncii. Am muncit si muncesc si astazi 16-18 ore pe zi, si am constatat ca este exclus, daca urmaresti cu asiduitate un scop, sa nu ti-l atingi pina la urma. Multa lume vorbea ca in momentul in care ati demarat afacerile, diversi politicieni v-au sustinut si nici actuala SIF Moldova n-ar fi straina de afacerile dumneavoastra. Printre sutele de afirmatii care n-au legatura cu realitatea este si asta. Nu am avut niciodata nici cel mai mic sprijin de la vreun om politic din Romania. Tot ceea ce am realizat, am realizat datorita valorii mele personale!. Deci n-am nevoie de sprijinul cuiva ca sa-mi ating niste obiective. Se spune ca ati sponsorizat politicieni. Domnule, e de-a dreptul aberant!. La modul general, domnul Traian Basescu poate spune absolut orice. Domnia sa, inca din timpul campaniei electorale pentru alegerile municipale, a facut o asemenea afirmatie de genul ca o horta de oameni politici sint in slujba lui Sorin Ovidiu Vantu. Aveti totusi o lista cu politicieni care au primit bani de la dumneavoastra? Eu s-o am? Aceasta afirmatie a facut-o domnul Traian Basescu. Sa dea domnia sa lista cu persoanele politice care primesc, sau au primit bani de la mine. Eu nu am cunostinta de asa ceva.Sa dea dinsul numele oamenilor politici pe care eu ii platesc. Din cunostintele pe care le am eu - si vorba aia sint banii mei, deci ar trebui sa stiu - n-am dat cinci bani unui om politic, pentru ca omul politic nu a avut ce sa-mi dea mie. Eu imi cistig banii prin speculatii. Cumpar ieftin si vind scump. Si omul politic nu poate determina pe nimeni sa-mi vinda mie o actiune, sau sa-mi dea conditii in favoarea unui depozit bancar sau a unui titlu de stat, deoarece ele sint pe piata. Deci nu vad de ce-as plati un om politic daca nu are ce sa-mi dea in schimb. Au inteles lucrul asta si nu mi-a cerut nici unul cinci bani, pentru ca n-au avut ce sa-mi ofere la schimb. Daca ar veni un politician la mine sa-mi ceara, trebuia sa-mi spuna "... si-ti dau asta Vantule". Am construit bussines-uri de la zero. N-am preluat nici o fabrica de la statul roman. Deci n-am nevoie de sprijin politic. Deoarece n-am apelat la nimeni cu nimic, fiecare crede ca sint in tabara adversa. "Ba, daca cu mine nu lucreaza, clar lucreaza cu altii". E un sindrom. Va disparea in timp, probabil. Unii nu inteleg ca este exclus sa faci bani fara sprijin politic. Se fac domnule! Numele Vantu este implicat in foarte multe societati cu diverse persoane importante, angajati ai fostelor servicii de informatii din tara noastra. Am creat in Romania un sistem autarhic. Am creat prima corporatie din istoria acestei tari, care a inceput sa se extinda si peste hotare. M-am extins deja in Bulgaria si avem planuri de extindere in Serbia si in Macedonia. Vreau sa export capital si know-how romanesc in regiunea Balcanica. Nu este o caracatita cum este prezentata de domnul Petre Mihai Bacanu aceasta corporatie. Este alcatuita pe principiile economiei de piata, beneficiind de oameni de o certa valoare profesionala si calitate umana. Organizatia pe care am creat-o este perfect transparenta. Daca aveam ceva de ascuns ceva veneam cu 7.000 de firme off-shore. E usor sa fac. Orice roman poate sa-si faca un off-shore. Domnule, haideti sa clarificam unele lucruri. Nu mai sintem in anii '90, cind se punea securistii sint criminalii. Acesti oameni au avut profesii legale. Eu am angajat 40 de fosti lucratori ai serviciilor de informatii romanesti, pensionari, care aveau ocupatii legale. Este o meserie ca oricare alta. Ce facem cu oamenii astia? Ii impuscam sau ii lasam sa moara de foame? Organizatia mea a angajat 40. In Romania sint zeci de alte organizatii, mai mari sau mai mici, care au angajat fosti ofiteri ai serviciilor de informatii. Ati putea numi una dintre aceste organizatii? Nu e treaba mea. Dar se stie De ce le numiti organizatii? Va place acest termen? Da, compania mea este o organizatie, fara discutie. Dat fiind faptul ca este o firma bazata pe ideea de corporatie, ii putem spune si organizatie. Organizatie, corporatie acelasi lucru. Functioneaza pe principiul organizarii. In firma asta sint, au fost de fapt, 40 de securisti, fosti lucratori ai diverselor servicii de informatii. Sint 40 de militari, 40 de contabili, 40 de ingineri ... Profesii legale. Si mi se pare absolut nedrept sa punem la stilpul infamiei niste oameni care si-au slujit tara. Daca dumneavoastra considerati ca oamenii astia trebuie impuscati faceti-o dumneavoastra! Eu ii angajez. Din nefericire, dupa ce scandalul acesta, toti si-au depus demisiile. Le-am acceptat absolut pe toate. Era dreptul lor. Faptul ca eu culegeam informatii prin acesti oameni este o gluma. In cadrul Serviciului Roman de Informatii intern sau extern, este un serviciu care se ocupa de acesti rezervisti. Daca ar fi facut cea mai mica miscare, erau legati si ei si eu. Nu se lucreaza ca in Tara lui Papura Voda. Stati linistit, sint supravegheati si ei domnule!. Totusi, pentru a face speculatii aveti nevoie de informatii. Informatiile de care am nevoie, si de care are nevoie orice speculator, se gasesc in presa. Presa Romaniei e plina de informatii economice. Le luati chiar din presa? Evident! Cum adica? Ce sens are sa platesc eu un serviciu de informatii cind pot sa rasfoiesc presa. Am un aparat de monitorizare a presei, a paginilor economice, din care-mi iau toate informatiile de care am nevoie. Restul e analiza si fler. Presa, imi ofera mie si tuturor oamenilor de afaceri din Romania, sau de aiurea, informatiile de care avem nevoie. Acest serviciu de monitorizare este alcatuit din trei domnisoare si doi domni care n-au nici o legatura cu vreun serviciu de informatii. Si totusi... informatiile din piata trebuie coroborate cu cele din interiorul societatilor la care cumparati si vindeti actiuni. Intrebare parsiva. N-am asa zise inside-informations. Nici n-am nevoie. E atit de transparent totul in Romania, incit n-ai nevoie de informatii din interior. Cind ati infiintat FNI si care a fost ideea de baza in momentul infiintarii Fondului? L-am infiintat in 1995. In 1997, in momentul in care am vindut acest fond, avea active de 98 de miliarde de lei si sapte mii de investitori. Daca ar fi fost cea mai mica escrocherie acolo nu lasam numele companiei SOV (Sorin Ovidiu Vantu), adica nu ma marcam singur. Pot fi acuzat de multe, dar de stupiditate maxima nu! Dupa ce l-am vindut, singura mea legatura cu acest fond a fost aceea ca eu si companiile mele am fost investitori. Am investit, am riscat si am rascumparat. E in conformitate cu legile Romaniei. De cind a devenit o culpa faptul ca eu investesc in diverse afaceri? Va inspaiminta dimensiunea cifrelor. Nu uitati ca eu sint om de afaceri. 20 de milioane de dolari reprezinta o mica parte din plasamentele pe care le fac. Pentru un salariat, ele sint mari. Pentru business acestea nu sint sume mari deloc. Sint persoane fizice in Romania care-si administreaza singure portofoliile de sute de miliarde de lei. Mai mult decit atit, toate cifrele pe care comisia parlamentara le-a pus la dispozitia presei cu atita generozitate au fost date de catre mine. N-am nimic de ascuns! Totul este transparent. Banii pe care i-am cistigat in anumite perioade de la FNI i-am reinvestit tot in Romania, nu i-am scos afara in alte operatiuni. Am creat aici alte locuri de munca. In final, cind s-a prabusit FNI, am pierdut si eu bani. Sutele de miliarde de lei pe care le-a luat de la FNI reprezinta de fapt 20 de milioane de dolari, ignorindu-se investitia mea initiala de 16 milioane de dolari. La mine FNI era o oportunitate de plasament cu risc. Mi-am asumat riscul. Operatiunile pe care le-am facut totdeauna s-au desfasurat prin banci. Nu la geamantane, ci prin banci romanesti. Daca ai ceva de ascuns nu lucrezi la vedere. Eu lucrez, distinse domn, cu bancile. Cei care au administrat SOV Invest cind detineati societatea au ramas acolo si dupa ce ati vindut-o. Se presupune ca ati avut informatii din interior care sa va spuna cind sa rascumparati. Daca aveam aceste informatii din interiorul sistemului, in final nu-mi pierdeam banii. Ati vindut SOV Invest, dar ati continuat sa fiti investitor. Nu stiati ca la FNI se petrec anumite ciudatenii? Cind am predat FNI l-am predat curat. Din toate punctele de vedere. Acum mi se aduc acuze ca am profitat de pe urma FNI. Perfect adevarat. Am speculat si pe acest fond. Cum am speculat si dobinzi de 500% la Bancorex, dobinzi de 500% la Banca Agricola, cum speculez acum dobinzi de 10% in valuta la titlurile de stat, cum speculez in Rusia dobinzi de 18%, dolari pe titluri de stat. Si care-i problema? Asta-i meseria mea. Profit de conjunctura de pe piata. Si nu numai eu, Vantu, fac acest lucru. Sute de mii de oameni, in toate colturile aceste planete, fac asta. Important sa ai un cadru legislativ. Si in Romania este un cadru legislativ. Cum explicati dezastrul FNI? Sa ne amintim ca FNI a fost ajutat sa cada. In vremea aceea s-au dat mii de telefoane alarmiste la nivel national. Mergeti, scoateti-va banii ca pica FNI. Deci FNI a fost ajutat sa cada? Corect. Cine credeti ca a scos zvonistica de care vorbiti? Asta-i treaba presei. In perioada aceea a picat BIR, FNI, si s-a dat un atac masiv la Banca Populara Romana si la BCR. Sa nu uitam aceste elemente foarte importante. Cum vedeti solutionarea in scandalul FNI? A se da bani de la bugetul statului, nu e drept. Acolo este un cautionar, un contract de asigurare facut de CEC care este o banca. In acel fond, zac 100 de miliarde de lei, la BCR. Sint active pe care unii le subevalueaza. Deci fondul asta are active. Mai sint actiunile de la Industrialexport. E aur curat. De ce nu se preocupa nimeni acuma sa fructifice activele? Suta aia de miliarde, daca era bagata pina acuma in titluri de stat, sau in altceva mai aducea un 30-40 de miliarde. Sint sase luni de atunci. Putinii bani care au ramas acolo, sint bani socotiti. Domnule, pe mine ma doare inima. Au fost niste speculatii, pe o bursa, superbe Din care se puteau cistiga bani. Sint in continuare speculatii din care se pot cistiga bani. Se poate incerca fructificarea stocului care este acolo, a actiunilor de acolo. Cit ati investit in crearea FNI si cit ati cistigat din vinzarea lui? De ce l-ati vindut daca era o afacere profitabila? FNI era o afacere profitabila. Dar, dupa cum v-am spus, eu sint speculant. Majoritatea speculatiilor le-am facut in '97, cind a fost perioada de glorie pe Bursa si Rasdaq. Din august '97 cele doua piete au inceput sa se prabuseasca. Deci nu mai puteam sa speculez cu banii acestui fond pentru a asigura profit investitorilor. Am preferat sa vind. In urma administrarii FNI nu stiu cam cit am cistigat. N-am cifre, deci nu ma pot hazarda. Dar oricum profiturile nu au fost mai mari de doua-trei miliarde de lei. La un moment dat ati creat si FNA. Pardon! Nu eu. SOV Invest. Si la FNA apare Sorin Ovidiu Vantu ca fiind implicat. Nu apare numele meu domnule, ci numele companiei Gelsor. Este o afacere ca oricare alta. Gelsor a lucrat si lucreaza cu entitatile existente in piata romaneasca. Cum v-ati hazardat sa investiti la FNI stiind ca nu mai are banca depozitara? Aceasta informatie nu o aveam. E foarte greu de crezut... Asta-i treaba dumneavoastra. Ma intrebati, eu va raspund. Cum de n-a stiut CNVM ca nu este banca depozitara, cum de n-a stiut BNR ca nu este banca depozitara?. Adica institutiile statului nu stiu si stiu eu. Cum vine asta? La ora actuala un fotoliu de parlamentar se poate cumpara foarte usor cu maximum 800 de milioane de lei. Va cumparati un loc in parlament sa aveti imunitate? Pina acum am avut imunitate. N-ati avut asa nevoie de ea, cum veti avea de acum incolo? In astea sase luni de zile n-am avut nevoie? (n.r. - ride copios) De ce as avea nevoie de acum incolo? La ce partid va cumparati imunitatea? Este o intrebare la care voi raspunde. N-am de ce s-o fac fiindca ma consider nevinovat. Ceea ce se intimpla astazi este, in opinia mea, urmare a unor actiuni intreprinse de o organizatie de business concureta. Romaneasca sau internationala? Nu comentez asta. Eu am un conflict cu o organizatie de bussines cu care sint in concurenta. S-a ajuns astfel pina la lucruri delirante, ca ma duc in Delta si omor pestii cu dinamita. Acolo e zona de granita, domnule... Se spune ca va cautati un culoar sa plecati, iar Delta e locul ideal? Evident ca e foarte usor, sint si alte locuri foarte bune de plecat din tara. Acolo-i zona de granita. Deci dorinta de a ma darima este imensa. In privinta plecarii mele din tara am fost supus la niste presiuni psihologice inimaginabile. Primeam 20-30 de telefoane pe zi, care ma anuntau ca vin sa ma aresteze, sa fug. Daca eram vinovat, eram plecat demult. Am fost acuzat ca eu, Sorin Ovidiu Vantu, am corupt toate institutiile statului, care incorporeaza mii de oameni. Deci eu i-am corupt pe toti in Romania. Eu de unul singur ... Puteam fugi din tara oricind. La banii mei, daca ar fi sa fug din tara, m-ar astepta cu covor rosu! Cind am auzit ca mi s-a pus interdictie sa parasesc tara am fost usor amuzat. Daca aveam nevoie sa ma protejez in vreun fel de o furaciune, ori eram plecat, ori eram pe listele parlamentare. Eu nu simt nevoie sa intru pe nici o lista parlamentara, nu simt nevoia sa intru in politica. Eu am locul meu. Sint un speculant. Ce intelegeti prin inginerie financiara? Pentru multi ingineria financiara are o conotatie peiorativa. Este o meserie ca oricare alta. De exemplu munca de investment-banking este o inginerie financiara. Mi-e greu acum, nu va pot da acum o definitie de dictionar. In cercurile de afaceri se vehiculeaza ca imperiul Vantu este de vinzare. Este tot o operatiune speculativa sau incercati sa vindeti anumite afaceri si sa le rascumparati prin alte societati? De ce sa le rascumpar? Sa dati o fata noua acestei organizatii. Organizatia este una solida care produce profit. Si o vindeti totusi! Evident. Ati incercat sa manipulati vreodata presa? Ati mituit ziaristi? Cine incearca sa cumpere ziaristi in Romania in ziua de astazi, este un dobitoc. Orice director de gazeta are un interes: sa-si vinda gazeta. Cit poate sa-i dea Vantu lui Nistorescu sa nu se implice intr-un scandal care-i aduce cititori? N-are Vantu atitia bani sa-i dea lui Nistorescu ca acesta sa nu-l faca praf daca e un subiect de presa. Cind e un subiect de presa, poti sa dai banii de pe lume. N-ai cum sa cumperi ziaristii. Va temeti pentru viata dumneavoastra? Pentru viata mea? Eu nu sint paranoic, domnule. Interviu realizat de OVIDIU ZARA si VLAD TEODORESCU 