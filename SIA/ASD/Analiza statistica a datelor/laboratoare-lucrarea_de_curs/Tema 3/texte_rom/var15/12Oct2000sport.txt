 Scandalul listei cu arbitrii propusi la FIFA Lista arbitrilor pe care FRF urmeaza sa-i propuna la FIFA a declansat si in acest an, asa cum era de asteptat, un nou scandal. Presedintii de cluburi din Comitetul Executiv al FRF au modificat substantial, ieri, ordinea propusa de forul de specialitate, Comisia Centrala de Arbitraj, ajungindu-se, pina la urma, la urmatoarele zece nume care vor fi inaintate la FIFA: 1. Sorin Corpodean, 2. Constantin Zotta, 3. Marian Salomir, 4. Alexandru Tudor, 5. Viorel Anghelinei, 6. Sorin Altmayer, 7. Marcel Lica, 8. Marian Dorobantu, 9. Iosif Biro, 10. Sorin Burloiu. In urma scandalului "folcloristelor" de la Ceahlaul, de pe lista a disparut Florin Chivulete, in locul lui fiind promovat Sorin Burloiu. Fata de ordinea initiala, Lica a fost retrogradat de pe pozitia a patra pe sapte, iar Dorobantu - urcat de pe zece pe opt. Altmayer a fost promovat si el, de pe opt pe sase. Aceste mutari sint extrem de importante, pentru ca dintre cei zece arbitri propusi de FRF doar primii sapte au sanse sa fie acceptati de FIFA. O intimplare cel putin dubioasa a insotit si aprobarea listei de arbitri asistenti, finalizata in formula: 1. Tudor Constantinescu, 2. Ioan Onicas, 3. Nicolae Marodin, 4. Nicusor Asandei, 5. Alexandru Nicolae, 6. Dan Lazarescu, 7. Corneliu Fecioru, 8. Adrian Vidan, 9. Zoltan Szekely, 10. Marius Beudeanu. Spre stupefactia generala, arbitrul Pavel Gheba - propus de CCA pe pozitia a patra - a fost inlocuit cu Nicolae Marodin, la presiunile acelorasi presedinti de club. Tot ieri, Comitetul Executiv a finalizat impartirea arbitrilor pe categorii valorice. Desi, initial, Adalbert Kassai, secretarul general al FRF, a promis ca vor fi date publicitatii listele, pina la urma conducatorii federatiei s-au "sucit", anuntind ca "inca se mai lucreaza la ele". Surse autorizate ne-au informat insa ca listele sint gata de citeva zile, dar nu se doreste oficializarea lor din cauza unor "mutari" dictate de diverse interese. Cele mai frapante clasari s-au facut la "tusieri", unde Onicas, Olah, Savaniu si Sterea au fost pusi in prima grupa valorica, iar Iordachescu, Poenaru, Boca si Deaconu - trimisi in grupa a doua. In iarna, atunci cind se va renunta la aproape jumatate dintre arbitrii din primul esalon valoric, se va face ultimul pas, "fluierasii" incomozi urmind a fi retrogradati. MATEI UDREA Sumudica e convins ca Sichitiu vrea raul Rapidului Atacantul Marius Sumudica a revenit in Portugalia dupa o vizita de citeva zile in Romania, punind capat zvonurilor ca s-ar intoarce la Rapid. "Am avut o discutie de principiu cu conducerea giulestenilor, dar nu mi s-a propus concret sa ma intorc la Rapid", a spus unul dintre cei mai iubiti jucatori pe care i-a avut gruparea "alb-visinie" in ultimii ani. "E clar ca nu au nevoie de mine sau, daca au, ar vrea sa ma ia gratis", a mai declarat Sumudica. Cel supranumit de fanii giulesteni "Sumigol" crede ca "exista o anumita persoana in conducere care nu doreste intoarcerea mea. E vorba de Grigore Sichitiu, care vrea raul Rapidului. Sint profund dezamagit de ce se intimpla acum in Giulesti, iar situatia nu se poate schimba decit prin revenirea lui Dinu Gheorghe la conducere. Rapid este un subiect inchis pentru mine, cel putin pentru urmatorii doi ani, cit mai am contract cu Maritimo Funchal". BOGDAN GHEORGHE Jucatorii dinamovisti au avut cistig de cauza Cornel Dinu a condus deja doua antrenamente la Saftica Intreg lotul dinamovist a facut ieri deplasarea la Saftica si a efectuat doua sedinte de pregatire sub comanda lui Cornel Dinu. Nicolae Badea, presedintele Consiliului de Administratie de la FC Dinamo, i-a permis tehnicianului sa revina la echipa, insa, oficial, nu s-a hotarit nimic. In urmatoarele 24 de ore va avea loc o sedinta a Biroului Executiv in care se va discuta reconfirmarea lui Dinu in functia de antrenor principal sau in cea de director tehnic. "Am programat o sedinta la care il asteptam si pe domnul Dinu si speram ca de data aceasta sa fie prezent. Oricum, se va lua decizia cea mai buna. Trebuie sa traversam acest moment delicat, si daca varianta readucerii domnului Dinu este aceea care asigura linistea echipei si intrarea in ritmul normal, atunci il vom numi antrenor principal sau orice altceva", ne-a declarat Nicolae Badea. Acesta a mai spus ca nu l-a deranjat atitudinea jucatorilor si a considerat ca acestia s-au comportat civilizat in momentul in care nu au vrut sa se urce in autocarul care urma sa plece la Poiana Brasov. Unul dintre membrii Consiliului de Administratie de la FC Dinamo, Gheorghe Mocuta, secretar de stat in Ministerul Justitiei, a pledat intr-una dintre zilele trecute pentru aducerea lui Gigi Multescu la echipa, insa aceasta varianta nu este agreata de fotbalisti. Astazi este programat un meci-scoala cu o grupa de juniori din cadrul clubului, dupa care "ciinii rosii" vor pleca la Poiana Brasov, cu Procuroru' alaturi. Nu se va reveni in Bucuresti inaintea meciului cu Ceahlaul, ci se va merge direct la Piatra Neamt. DANIEL NAZARE Cazul "Hildan", sub lupa specialistilor "O moarte care, probabil, nu va avea raspuns" Despre tragedia fotbalistului Catalin Hildan, doctorul dinamovistilor, Mircea Lucaciu, vorbeste ca din carti. Experimentatul medic sustine ca scaderea glicemiei (valoare de 0,28), constatata de legisti la autopsie, "a fost cauzata de betaoxidarea lipidelor, degradarea oxidativa a proteinelor, lucruri care se intimpla in nevrogeneza efortului". Termenele folosite de Lucaciu au si o explicatie mai pe intelesul tuturor. "Hildan a suferit o moarte subita. O moarte care, probabil, nu va avea un raspuns. Este plina literatura de specialitate de asemenea cazuri, neelucidate". Citiva specialisti in medicina interna ne-au declarat ieri ca o posibila cauza a decesului lui Catalin Hildan este tocmai scaderea brusca a glicemiei. "La o scadere a concentratiei zaharului in singe sub nivelul de 0,30 la suta, nici un om nu poate continua efortul. Se blocheaza. Nu mori, dar intepenesti pe moment pentru ca toata glucoza se stocheaza in creier". Este posibil ca Hildan sa fi suferit de o boala nedepistata in urma controalelor medicale efectuate, maladie care sa-i fi provocat decesul. (L.C.). Flash Florentin Petre s-a imbolnavit de hepatita Florentin Petre, mijlocasul echipei Dinamo, a fost diagnosticat cu hepatita de tip C, conform unui control ale carui rezultate au fost comunicate ieri. "Nu va pot spune mai multe. Voi lua legatura cu mai multi specialisti in acest domeniu si vom vedea care va fi programul jucatorului si alimentatia de rigoare. Cert este ca nu va relua pregatirea curind", ne-a declarat Mircea Lucaciu, doctorul lotului dinamovist. Necazurile s-au tinut lant de tinarul fotbalist in acest an. Dupa o accidentare destul de serioasa, care l-a tinut departe de gazon mai multe saptamini, si decesul celui mai bun prieten al sau, Catalin Hildan, a survenit aceasta maladie grava pentru cariera unui fotbalist. (D.N.) "Tricolorii" au cazut pe 13 Urmare a esecului de la Milano, 0-3 cu Italia, nationala de fotbal a Romaniei a cazut pe locul 13 in clasamentul FIFA, dat publicitatii ieri de forul fotbalistic mondial, dupa ce luna trecuta se situa pe pozitia a 11-a. Cu 691 de puncte la activ, "tricolorii" au fost depasiti de Norvegia, locul 12 (692 p), si Mexic, locul 11 (700 p). Primele trei pozitii au ramas neschimbate, fiind ocupate, in ordine, de Brazilia (822 p), Franta (801 p) si Argentina (764 p). Italia, cu 740 de puncte, ocupa locul 6, fiind cea mai bine clasata dintre componentele Grupei a 8-a preliminare pentru Cupa Mondiala din 2002. (S.T.) Italia - lider solitar Marti s-au disputat partidele contind pentru preliminariile Campionatului European de tineret din 2002. In Grupa a 8-a, din care face parte si Romania, s-au inregistrat urmatoarele rezultate: Italia - Georgia 3-2 (Pinardi 10, Cassano 24, Maresca 36/Tereteli 82 - din penalty, Melkadze 90) si Lituania - Ungaria 0-1 (Gera 63). In urma acestor rezultate, Italia se situeaza pe prima pozitie in clasament, cu 7 puncte din trei jocuri, urmata de Romania, cu 4 puncte (din doua meciuri). (A.B.) McCann-Erickson i-a premiat pe fratii Simion Singurii pugilisti romani medaliati la ultima Olimpiada a mileniului, fratii Marian si Dorel Simion, au fost premiati ieri de catre compania de publicitate McCann-Erickson, sponsorul oficial al celor doi boxeri, cu cite 60 de milioane de lei. Bogdan Enoiu, managerul general al firmei McCann-Erickson Romania, a declarat ca "o mai veche colaborare cu familia Simion s-a concretizat in sponsorizarea antrenamentelor celor doi baieti". Dupa cum se stie, Marian a obtinut la Sydney medalia de argint, iar Dorel a luat bronzul. Cei doi au facut pentru competitia de la Antipozi o pregatire separata fata de restul lotului, sub indrumarea tatalui lor, Gheorghe. "Domnul Enoiu ne-a facut un mare bine. Am putut astfel sa ne pregatim in strainatate, iar in tara, in timp ce altii (n.r. - ceilalti "olimpici" care s-au antrenat sub indrumarea lui Francisc Vastag) mincau la cantina, eu si copiii stateam la un hotel luxos in Poiana Brasov, bind citronada din pahare de cristal", a marturisit Gheorghe Simion.(L.C.) "Schumi" umple pusculita Cel de-al treilea titlu mondial al pilotilor de Formula 1 i-a adus lui Michael Schumacher, pe linga recunoasterea valorii, si frumoasa suma de 30 de milioane de marci germane (aproximativ 13,5 milioane de dolari), se arata intr-un material aparut in publicatia germana "Morgenpost". Conform cotidianului, Schumacher a ajuns sa cistige in acest an 145 de milioane DM, banii venind, in cea mai mare parte, din reclame. (T.H.L) A murit tatal lui Emil Sandoi Gheorghe Sandoi, tatal fostului international craiovean Emil Sandoi, a incetat din viata marti dupa-amiaza, in urma unei boli de inima care il macina de multi ani. Cotidianul "Evenimentul zilei" transmite sincere condoleante familiei indoliate. Dumitru Dragomir afirma Meciul Romania-Portugalia a fost trucat! Dumitru Dragomir a fost, marti seara, invitatul "Clubului ziaristilor de sport - Ursus". Chestionat cu privire la numarul meciurilor "strategice" din campionatul intern, Dragomir a raspuns cautind analogii in alte tari si chiar in competitii internationale de prim-rang. "Exemple de meciuri trucate gasim si in Italia, si in Germania. Si la Europene au fost. Asemenea lucruri se intimpla des in fotbal. Uitati-va la meciul Romania-Portugalia, din preliminariile lui EURO 2000. Degeaba le spuneam jucatorilor nostri sa atace, cind si adversarii se multumeau cu un rezultat de egalitate", a declarat Dragomir, dupa care a refuzat sa dezvolte acest subiect. OCTAVIAN TOPA 