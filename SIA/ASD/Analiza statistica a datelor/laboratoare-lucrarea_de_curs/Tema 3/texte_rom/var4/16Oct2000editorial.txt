 Ne-am facut-o singuri, prin reprezentanti ______________________________________________________________________ de Cornel Nistorescu Putini romani necajiti, dintre cei care-si insira banutul pe palma si se sfisie de tristete cind isi dau seama ca mai lipseste ceva din suma ce le este necesara, s-au gindit ca sfantii platiti de ei s-au intilnit cu campionii Olimpiadei. N-au facut legatura si nici nu s-au simtit razbunati de performantele celor mai tineri. Pur si simplu au luat premierea facuta de RomTelecom ca atare, fara sa-si imagineze ce sta indaratul ceremonialului. RomTelecom a dat premii substantiale medaliatilor Olimpiadei de la Sydney pentru a-si mai spala imaginea neprielnica, pentru a mai indulci putin amarul pe care-l produce abonatilor. Asadar, bucuria de a vedea rasplatiti sportivii romani de catre o firma care ne stoarce de bani sistematic si cu un cinism nemarginit scade pe masura ce intelegem ratiunea gestului. Abia dupa ce tragem cu coada ochiului peste diverse cifre si documente, peste norme si peste ce se intimpla mai nou la marea noastra firma de telefonie fixa ne dam seama ca in subteranele afacerii se ascund multe lucruri necurate. Nu are rost sa intram in detalii. Sint extrem de specioase si plictisesc de moarte. Nici expertii in domeniu nu pot patrunde in hatisurile afacerii fara citeva cafele alaturi. Un lucru e cert. Ca RomTelecom a fost vinduta pe o suma modesta, in ciuda investitiilor substantiale facute in perioada premergatoare privatizarii ei. Cazuse piata, Romania nu mai era interesanta pentru investitorii straini, iar bugetul public astepta bani ca aerul. Sa fi fost toate aceste conditii nefavorabile suficiente pentru ca Sorin Dimitriu si Sorin Pantis sa negocieze un contract atit de nefericit? O fi ducind-o amindoi bine acum (Sorin Pantis cumpara chiar si tablouri de zeci de mii de dolari), dar rezultatele negocierilor lor fac din buzunarele romanilor un ciur prin care trec din ce in ce mai repede monede din ce in ce mai mari. Mai mult, incercind sa pricep ce se intimpla la RomTelecom, am descoperit ca, in perioada sa de guvernare, Radu Vasile a semnat acte pe care numai un inconstient le-ar semna. Acest Pacalici cu aer nevinovat si sugubat si-a pus numele pe documente ce au adus grecilor care au preluat RomTelecom avantaje financiare inestimabile. Acum, pot face ce vor. Pot cumpara tot necesarul de echipamente numai de la conationalii lor, la preturi superumflate, pot creste tarifele telefonice dupa cum li se ridica adrenalina. Pot chiar sa dea in judecata statul roman pentru a recupera o parte din investitie. Nu vreau sa se inteleaga ca as avea ceva cu "gretii". Ei vor sa cistige bani. Oricine in locul lor ar face la fel. Ba, chiar incearca sa astupe diferite guri, platind publicitate in speranta ca asa vor putea sa-si faca mendrele in liniste (e de crezut ca, incepind de astazi, vor opri publicitatea pentru "Evenimentul zilei"). Faptul ca incearca tine de o anume practica. Faptul ca imping lucrurile prea departe tine de conditia lor. Dincolo de o anumita limita, toate lucrurile plesnesc, inclusiv dorinta lor de a cistiga cit mai mult. Si atunci toate hirtiile, toate principiile, toate contractele nu vor mai folosi la nimic. Iar grecii - prin modul lor de a mari tarifele sau de a scurta impulsurile telefonice (tot o marire mascata de pret) si prin felul in care opereaza - se indreapta vertiginos spre un dispret general al consumatorilor. Problema cea mare nu e a grecilor. Ea tine de competenta si onestitatea celor desemnati sa negocieze in numele statului roman (deci al contribuabilului), sa verifice respectarea legii si sa impuna marii companii din Peninsula o regula rezonabila a jocului comercial. Or, in cazul acesta, tranzactia pute de-a dreptul. Radu Vasile nu pare a fi fost chiar atit de naiv atunci cind a semnat hirtiile care-i favorizau pe greci. Nici Radu Sirbu, cind ii apara cu inversunare. Nici Petrisor Peiu (actionar intr-o firma-capusa a RomTelecom, porumbelul acela nevinovat trimis in Consiliul de Administratie al "Sidex" Galati tot de Radu Vasile si care a protestat la destituire de parca i s-ar fi furat portofelul), nici Vasile Vacaru sau Oliviu Gherman nu sint chiar straini de tot acest "codru" in care se invirt banii bietului abonat. Nu cred ca grecii au vreo vina pentru ca vor sa cistige zeci de milioane de dolari de pe urma unei investitii negociate cu cintec. De vina sintem noi pentru ca i-am crezut nevinovati pe toti perusii pe care i-am vazut ca pe niste vulturi. Ne-am nenorocit cu buna stiinta a alesilor nostri si tot pe mina lor am ajuns intr-o fundatura din care nu ne mai scoate nici Cel de Sus. RomTelecom este afacerea de frunte a Romaniei. Tot ea ne arata ce pot si ce calitate au cei care au facut-o! _________________________________________________________________ 