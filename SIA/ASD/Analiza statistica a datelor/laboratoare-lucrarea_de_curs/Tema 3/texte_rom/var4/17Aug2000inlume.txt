 Supravietuitorii de pe Kursk au incetat sa bata in peretii submarinului Pe fundul Marii Barents s-a instalat tacerea Pierduti pentru mindria militara a tarii Membrii echipajului submarinului Kursk (16 marinari), aflat de la sfirsitul saptaminii trecute pe fundul Marii Barents, la 108 metri adincime, sint ostaticii ambitiilor militare ale Rusiei, estimeaza in unanimitate ziarele rusesti, subliniind ca armata rusa refuza sa ceara ajutor din exterior pentru a nu deteriora imaginea de putere maritima a tarii. "Amiralii estimeaza ca daca macar un singur marinar rus este salvat cu ajutor strain ar insemna o catastrofa politica", afirma "Segodnia", citind un responsabil al Statului Major al flotei ruse. Potrivit unei surse guvernamentale, citate de acelasi cotidian, "presedintele Putin nu va aproba cererea de ajutor din strainatate decit daca e sigur ca toate resursele au fost epuizate si viata marinarilor e in pericol". "Spectrul demisiilor planeaza in birourile inaltilor responsabili ai flotei. Subordonatii cer aprobarea sefilor pentru cea mai mica decizie tehnica privitoare la Kursk", mai arata "Segodnia". "Nezavissimaia Gazeta" este la fel de necrutatoare: "Ideologia sovietica apasa in continuare mentalitatea sefilor: subordonatul trebuie sa piara, dar sa salveze bunurile militare pretioase". Tot "Nezavissimaia Gazeta" comenteaza ca, "daca echipajul de pe Kursk nu este salvat, reputatia guvernului rus va fi pierduta fara speranta" si pluseaza, afirmind ca "era Putin" este amenintata de acest dezastru, care se adauga recentului atentat cu bomba de la Moscova si celor zece luni de razboi din Cecenia. Rusia a acceptat ajutor strain dupa trei tentative esuate de salvare a echipajului Pina ieri dimineata, echipele de interventie avusesera trei esecuri in incercarea de a se amara la submarin pentru a evacua echipajul, din cauza marii agitate, in conditiile in care marinarii mai au aer doar pina vineri. Navele de salvare aflate in zona unde submarinul este scufundat nu mai captau ieri nici un semnal acustic provenind de la acesta. Potrivit unor surse din Statul Major al Flotei Nordului, tacerea de pe submarin ar putea insemna ca semnalele sint acoperite de zgomotul marii sau de cel al motoarelor sau, in cel mai rau caz, echipajul nu mai e in stare sa loveasca suficient de puternic in coca submarinului astfel incit semnalele sa mai poata fi auzite. Contactul radio cu submersibilul este intrerupt de simbata. In disperare de cauza, din pricina esecului de a-i salva pe marinari, comandantul marinei militare ruse, amiralul Vladimir Kuroiedov, a declarat ieri ca Rusia a acceptat ajutorul propus de marina britanica. Un minisubmarin britanic si o echipa de specialisti au pornit ieri dupa-amiaza spre Marea Barents, la bordul unui avion, pentru a se alatura navelor rusesti de salvare. ISABELLA ALEXANDRESCU Zilele Mondiale ale Tineretului La Vatican, distractia e tare! Aclamat de 600.000 de tineri catolici veniti din toata lumea, marti dupa-amiaza Papa Ioan Paul al II-lea a participat la ceremonia de deschidere oficiala a celei de-a 15-a editii a Zilei Mondiale a Tineretului, care a avut loc in fata bisericii Sfintul Ioan, din Roma, cerind pelerinilor sa "slujeasca lui Isus Cristos si libertatii". Vizibil fericit, surizator, incintat de asistenta entuziasta care i-a sorbit cuvintele, Suveranul Pontif a cerut tinerilor "sa-l lase pe Isus sa le indrume tinara existenta". "Slujiti-l cu dragoste. Slujiti libertatea", a spus Papa adresindu-se tinerilor. Papa a sosit cu elicopterul la Roma de la resedinta sa de vara - Castelgandolfo, situata la 30 de kilometri de capitala italiana, apoi s-a deplasat cu papamobilul pina la biserica Sfintul Petru pentru a saluta cei peste 300.000 de tineri prezenti aici, care l-au asteptat mai mult de sase ore sub un soare arzator. "Ce vreti sa gasiti aici?", i-a intrebat el de doua ori pe tineri, raspunsul dindu-l tot el: "Nu puteti avea decit un singur raspuns: ati venit sa-l cautati pe Isus Cristos". "Dragi prieteni de pe cinci continente, sint fericit sa fiu alaturi de voi la deschiderea solemna a reuniunii tineretii", a mai spus Papa. Papa a gasit puterea de a glumi cu asistenta care, impresionata de prezenta Sfintului Parinte, avea figurile transfigurate, iar unii dintre tineri plingeau strigind "Traiasca Ioan Paul!". "Dar Papa traieste de 80 de ani si tinerii il vor inca tinar. Cum se poate asta?", a spus zimbind Papa Ioan Paul al II-lea. RUXANDRA RARES Pregatindu-se sa devina cetatean de rind, Bill Clinton se antreneaza cu chiftele Bill Clinton i-a predat marti stafeta actualului vicepresedinte si candidat democrat la Casa Alba, Al Gore, in cadrul unei ceremonii organizate la Monroe, in statul Michigan, unde cei doi s-au felicitat reciproc pentru prosperitatea natiunii americane, relateaza AFP. Al Gore "este persoana cea mai potrivita pentru a fi primul presedinte al secolului XXI", a declarat Clinton, repetind in fata miilor de simpatizanti ceea ce a spus luni seara, in discursul rostit la Conventia democrata de la Los Angeles. "Al Gore a fost in centrul tuturor lucrurilor bune pe care administratia noastra le-a realizat in ultimii opt ani", a subliniat el. Dupa discurs, presedintele l-a imbratisat pe Al Gore, retragindu-se apoi in spatele acestuia pe podium, alaturi de Hillary Clinton si de Tipper Gore. In calitate de simplu cetatean, Bill Clinton s-a hotarit marti sa ia masa la un fast-food popular, un McDonald's din Monroe. Angajatii localului au ramas uimiti vazind intreaga coloana prezidentiala venind la modestul lor loc de munca. Bill Clinton a comandat un sandwich cu pui, cartofi prajiti si o Coca-Cola dietetica. Fiica sa, Chelsea, vegetariana cunoscuta, s-a rezumat la o simpla inghetata, declarind totodata ca nu a mai fost intr-un astfel de restaurant in ultimii opt ani. CONSTANTIN VLAD Extinderea UE nu se va produce inainte de 2005 Tarile candidate favorite pentru integrarea in UE nu vor fi admise in Uniune inainte de 2005, se arata intr-un studiu dat publicitatii la Budapesta, studiu efectuat de Deutsche Bundesbank. Documentul se refera la Cehia, Polonia si Ungaria si considera ca aceasta din urma este cea mai pregatita sa se adapteze legilor UE. Cehia si Polonia au pastrat rezerve in adoptarea acquis-ului comunitar, iar apropiatele alegeri parlamentare din ambele tari ar putea intirzia si mai mult acest proces, a afirmat Sandor Gallai, oficialitate ungara care lucreaza pentru banca germana care a efectuat studiul. El a subliniat ca extinderea UE ar putea fi aminata deoarece tarile candidate nu sint suficient pregatite, reformele interne in cadrul Uniunii realizindu-se cu greu, iar sustinerea opiniei publice este destul de redusa in cele 15 state ale UE. Conform unui scenariu optimist, negocierile de aderare se vor incheia in 2002-2003, acordurile de aderare vor fi ratificate in 2004, procesul de integrare urmind sa devina efectiv abia in 2005. ALEXANDRA RARES Flash Romanca impuscata in cap in Serbia O romanca angajata intr-un local din Serbia a fost impuscata marti de un consumator beat, relateaza cotidianul "Politika", in editia sa de miercuri. Nelia Iovita, in virsta de 20 de ani, originara din Cluj, lucra ca ospatarita in localul asociatiei vinatoresti din localitatea Zminjak (vestul Serbiei). In circumstante ramase inca neelucidate, marti, in jurul orei 7.00, un localnic in virsta de 33 de ani a impuscat-o pe fata in cap, cu un pistol de calibrul 7,62. Agresorul a tras un singur glont, de la mica distanta, ranindu-se el insusi la mina, deoarece o apucase pe fata de git inainte de a apasa pe tragaci. Ucigasul petrecuse toata noaptea in local, fiind intr-o avansata stare de ebrietate, dupa comiterea crimei el predindu-se singur politiei. Tinara venise din Romania in urma cu trei ani, impreuna cu mama ei, care se casatorise cu un agricultor din satul respectiv, adauga cotidianul citat. (M.F.) Trei zile cu capul in jos O batrinica de 83 de ani, din statul american Florida, a stat trei zile cu capul in jos, blocata de centura de siguranta in masina sa cu care s-a rasturnat de pe un pod si a cazut, de la o inaltime de 12 metri, intr-o ripa plina cu serpi, transmite Reuters. Masina a ramas suspendata, cu rotile in sus, la mica distanta de mlastina aflata in ripa, care era plina cu serpi, crocodili si tot felul de ginganii. Desi prinsa inca in centura de siguranta, batrina a reusit sa stringa apa de ploaie, ca sa nu moara de sete. Timp de trei zile, ea a fost nevoita sa stea in caldura sufocanta din interiorul autoturismului, peste care soarele batea nemilos. Accidentul s-a produs in timp ce batrina se grabea sa ajunga la aeroportul din Miami, de unde trebuia sa o ia pe nepoata sa. Internata in stare avansata de deshidratare, ea se afla in prezent in afara oricarui pericol. (I.A.) Avioanele Concorde, piese de muzeu Autoritatea aeriana britanica a anuntat suspendarea certificatului de navigabilitate a avioanelor de tip Concorde pina la adoptarea de masuri de securitate adecvate. Aceasta decizie a fost luata din cauza prabusirii, luna trecuta, a unui avion de acest tip in apropiere de Paris, accident in care au murit 113 persoane, transmite AFP. Autoritatile aeriene franceze trebuie, la rindul lor, sa decida in cursul zilei de azi suspendarea certificatului de navigabilitate a aparatelor de zbor Concorde. British Airways si Concorde sint singurele companii din lume care exploateaza acest tip de supersonic de conceptie franco-britanica. (I.A.) Polul Norwich al Viagrei Norwich a devenit capitala Viagrei in Marea Britanie, prin prisma statisticilor care arata ca in acest oras se inregistreaza cel mai mare consum de tablete Viagra din intregul regat, informeaza "Sunday Times". Un oficial al Camerei de Comert a fost de parere ca "este probabil un semn ca Norwich este un loc grozav si plin de actiune si ca oamenii vor sa isi imbunatateasca si mai mult stilul de viata". O fata bisericeasca a explicat ca "daca aceste cifre sint reale, atunci poate oamenii au pur si simplu nevoie de ajutor". (I.A.) Potrivit unui clasament intocmit de britanici, Daewoo Matiz, autoturismul cu cele mai proaste frine Autoturismele Matiz ale producatorului coreean Daewoo au cele mai proaste frine dintre toate tipurile de autovehicule care circula in Marea Britanie, scrie cotidianul "The Daily Mirror". Foarte popularul si ieftinul Matiz 800SE a oprit la 22,8 metri de locul in care soferul a pus o frina brusca, la viteza de numai 40 de kilometri pe ora, precizeaza ziarul britanic. Cele mai bune frine le-a avut o masina Audi, modelul TT, care a oprit in 15,6 metri. "Diferenta dintre cea mai buna si cea mai proasta a fost socanta", noteaza si revista "Auto Express Magazine", ai carei redactori au facut testul. Expertii spun ca sistemul de frinare al autoturismelor Daewoo slabeste din cauza frecventei de folosire, ajungind in timp ca rotile din spate sa se blocheze inaintea celor din fata. In conditii de umiditate pe sosea, diferenta a fost inca si mai mare, Matiz oprind cu aproape noua metri mai departe decit un Volkswagen Polo. La capitolul "performante slabe" figureaza si alte marci renumite, cum ar fi Peugeot (206), Toyota Land Cruiser, Land Rover Discovery si Kia Shauma. TITI STRECHEANU Iman a nascut un Bowie mic La 45 de ani, Iman, sotia lui David Bowie (53 de ani), a dat nastere, marti, unei fetite pe nume Alexandria Zahra Jones. Legenda muzicii rock a asistat la venirea pe lume a copilei, ba mai mult decit atit, a taiat chiar cordonul ombilical. In urma cu un an, cei doi au declarat ca isi doresc un bebe mai mult decit orice pe lume. S-au pus pe treaba, si rezultatul nu s-a lasat mult asteptat. Este primul prunc al cuplului, ambii soti mai avind cite un copil: Bowie un baiat, Zowie (29 de ani), din mariajul cu Angie (prima lui sotie), iar Iman o fiica, Zulekah (22 de ani). David si Iman s-au cunoscut in 1990, si doi ani mai tirziu s-au casatorit. OTILIA MIHAILOV Barbie, handicapata Compania americana "Matell" a scos pe piata o editie speciala a celebrelor papusi "Barbie", dedicata Jocurilor Olimpice din Australia, de la Sydney. Barbie "fan olimpic" poarta la git o medalie de argint si este imbracata in haine vopsite in culorile australiene - verde si auriu. La pretul de 17,5 dolari, papusa poate fi comandata si in alte culori nationale, functie de preferinta. "Campioana paralimpica" Becky, prietena lui Barbie, se vinde cu 26 de dolari. Becky are in "dotare" o medalie de aur, un scaun cu rotile, sticluta pentru apa si perie de par. Jocurile Olimpice de vara Sydney 2000 debuteaza la data de 15 septembrie, in timp ce Jocurile Paralimpice (pentru handicapati) se vor desfasura in perioada 18-29 octombrie. MANUELA SERAFIM "Spalatorie auto" pentru oameni O firma italiana a creat o cabina de dus cu totul neobisnuita, in a carei dotare intra o perie verticala rotativa asemanatoare celor intilnite in spalatoriile auto. Un astfel de produs a fost prezentat recent in Germania, unde, si gratie superbului manechin dinauntru, se bucura de mare interes in rindul publicului. Potrivit Reuters, "spalatoria auto" pentru oameni este primul produs de acest gen comercializat la scara internationala. Compania producatoare spune ca noul tip de dus, numit "shower brush", este foarte eficient si ofera o igiena personala ireprosabila, contribuind la economii de timp, efort fizic si sapun. VLADIMIR BALABAN 