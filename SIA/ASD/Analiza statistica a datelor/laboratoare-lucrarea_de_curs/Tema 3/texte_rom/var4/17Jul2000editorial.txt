 Ascensiunea si decaderea lui Melescanu ______________________________________________________________________ Ati avut norocul (sau ghinionul) ca la sfirsitul saptaminii trecute sa vedeti declaratia televizata a lui Teodor Melescanu? Daca nu, nici nu stiti ce-ati pierdut! Nu mai era cel cu care v-ati obisnuit, nu mai semana citusi de putin cu fostul ministru de externe, amabil, politicos, cu un limbaj extrem de ingrijit. Cit timp s-a purtat asa sau a tacut, Teodor Melescanu a fost un om la care romanii se uitau cu multa simpatie, ba chiar cu o anumita speranta. A fost perioada in care Teodor Melescanu a crescut in sondaje si parea sa cistige in continuare puncte, apropiindu-se de conditia de rival periculos pentru Iliescu si Constantinescu. De la declansarea celor doua scandaluri - "Firul rosu" si "Afacerea Costea" - presedintele ApR pare sa fi intrat in zodia neagra. Ba a negat, ba a ascuns, ba a scaldat-o. In ambele situatii, Teodor Melescanu a pierdut procente pretioase pentru ca n-a stiut cum sa se poarte, cum sa gestioneze momentele de criza. Si-a dat cu stingul in dreptul, fiind prins adeseori cu fofirlica. Consiliul National al ApR de la sfirsitul saptaminii trecute ar putea fi socotit chiar punctul de jos al involutiei. Teodor Melescanu si-a aratat din plin slabiciunile. Faptul ca, de la o vreme, el tot coboara si coboara in sondaje l-a facut sa-si schimbe comportamentul. Cind li se spulbera visul, unii se poarta ca niste lorzi, demonstrind ca stiu sa piarda, altii se dau in stamba, tradindu-si mediocritatea sau caracterul indoielnic. Cea mai socanta afirmatie facuta de Teodor Melescanu a fost replica sa antologica la scrisoarea Laurei Grigoras: "Nu comentez lucruri timpite, spuse de oameni timpiti". Dincolo de faptul ca o asemenea declaratie - facuta de un fost ministru de externe recunoscut ca fiind un domn - nu poate fi catalogata decit cu acelasi epitet, adica timpita, merita sa privim lucrurile mai in amanunt. Sa nu uitam ca Laura Grigoras, apropiata a lui Adrian Costea, este una si aceeasi persoana cu "tarancuta" de pe coperta albumului "Eterna si fascinanta Romanie". Albumul editat inainte de infiintarea ApR nu poate fi considerat un merit politic al Laurei Grigoras. Care sa fi fost motivele pentru numirea ei ca vicepresedinte al ApR va las pe dumneavoastra sa va imaginati. Dar oricare ar fi acestea, Teodor Melescanu a tinut-o o buna bucata de vreme pe respectiva doamna pe o functie importanta in partid. A fost ea "timpita" si pe vremea cind a pozat pentru coperta? Atunci de ce Teodor Melescanu a acceptat-o ca vicepresedinte? Si daca si-a dat seama mai tirziu, de ce nu a destituit-o inainte ca Laura Grigoras sa-i trimita scrisoarea de demisie? A avut Laura Grigoras un accident, o trauma care sa o fi facut peste noapte mai saraca in duh? Se poate! Dar si intr-un asemenea caz si in orice alta ipoteza, Teodor Melescanu n-ar fi avut dreptul sa afirme public asemenea lucruri despre o doamna. Nu cred ca declaratia lui o are ca tinta, neaparat, pe Laura Grigoras. Ea este, mai degraba, o rabufnire emblematica pentru un Teodor Melescanu intrat in deruta, ingrozit ca sansa de a ajunge presedinte al Romaniei ii aluneca printre degete. Tot ca rezultat al acestei disperari trebuie privita si declaratia sa cu floreta si parul: "Perioada luptei cu floreta s-a incheiat, trecem la lupta cu parul". Ei, sa-l fi vazut pe Teodor Melescanu atunci: ochii umflati, un rictus de om rau, priviri de taran isterizat, gata sa-ti traga una cu parul in cap doar pentru ca i se scutura merele. Gentlemanul admirat de multa lume se metamorfozase peste noapte intr-un politician disperat, din care nu razbatea decit suficienta. Iar ea s-a vazut in chiar decizia politica. Teodor Melescanu si partidul sau au hotarit ca nu sustin decit cuplul Teodor Melescanu, candidat la Presedintia Romaniei - Theodor Stolojan, prim-ministru propus. Si asta in niste zile in care Stolojan negocia deja cu liberalii si declara ca va intra in PNL in situatia in care... Ce-am inteles din acest consiliu al ApR? Cu-cu program, cu-cu linie politica! Esentialul acestei intruniri poate fi considerat urmatorul enunt: Melescanu vrea cu orice pret sa fie candidat, iar partidul sau, si daca ar fi sa mearga pe burta, vrea ca "nici o guvernare sa nu se poata fara ApR". Cam la asta se reduce tot tapajul unei reuniuni nationale ApR. La o adica, intilnirea s-ar putea rezuma la si mai putin: "Eu, Teodor Melescanu, sint, incepind de astazi, candidatul ApR la functia de presedinte al tarii". Cu alte cuvinte, Eu, Teodor Melescanu, sint dispus si sa fiu penibil, numai si numai sa nu ma parasiti! _________________________________________________________________ 