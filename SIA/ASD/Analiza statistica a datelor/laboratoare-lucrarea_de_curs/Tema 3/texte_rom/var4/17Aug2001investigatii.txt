 Batut de politisti Un tinar galatean, internat la sectia de Neurochirurgie a Spitalului de Urgenta Galati, sustine ca a fost batut "cu salbaticie" de catre politisti. Elev in ultimul an la Grupul Scolar Energetic din Galati, Viorel Cazacu (20 de ani) declara ca marti, in timp ce a intrat intr-un magazin care asigura service la telefoanele mobile, a fost imobilizat de catre politisti. "Afara erau trei politisti si inauntru erau doi sau trei. Cind am intrat, cei de afara m-au intrebat daca recunosc un telefon pe care il aveau la ei. Eu le-am spus ca nu, iar ei m-au pus jos si m-au tinut de miini, in timp ce un capitan ma batea. Apoi mi-au pus catusele, m-au luat cu duba si m-au dus la sectia de politie. Acolo m-au batut doi insi. In urma bataii am inceput sa fac crize, am lesinat si am fost dus la spital", a declarat Viorel Cazacu. Politistii infirma povestea tinarului. Ei spun ca Viorel Cazacu era urmarit de mai multa vreme pentru inselatorii cu telefoane celulare si ca s-a organizat o actiune in urma careia tinarul a fost retinut. Lt.-col. Ioan Maris, purtator de cuvint la Inspectoratul Judetean de Politie, ne-a declarat: "In timp ce i s-au adus la cunostinta o parte din probele care il incriminau, el a incercat sa se automutileze, apoi a simulat o criza de epilepsie. Verificarile efectuate nu evidentiaza faptul ca ar fi fost supus violentelor de catre politisti". Si medicii au confirmat ca tinarul nu prezinta semne de violenta. Pentru inlaturarea oricaror suspiciuni, Viorel Cazacu va fi supus unor teste la computerul tomograf. ALINA COMSA-DURBACA Razboi pe ramasitele imperiului media "Monitorul" Scandalul declansat in urma infiintarii cotidianului "Obiectiv" a ajuns la faze de dispute primitive, dupa ce, de la Bucuresti a fost trimisa o adevarata armata de bodyguarzi pentru a-i intimida pe cei de la Suceava. Reamintim ca miercuri a aparut cotidianul "Obiectiv", realizat de echipa care scosese pina atunci "Monitorul de Suceava". In frunte cu directorul si redactorul-sef, sucevenii au infiintat peste noapte un nou ziar, nemultumiti de conditiile impuse de cei care au preluat franciza. Tot ieri, in Suceava au sosit mai multi ziaristi ai publicatiilor "Monitorul", din Bucuresti, Bacau si Ploiesti, care au incercat sa dea ziarului "Monitorul de Suceava" o tenta de cotidian local. Franciza "Monitorul" costa 11.000 de dolari pe luna "In octombrie 2000, am semnat un contract de franciza cu domnul Vantu, prin care aveam dreptul de folosire a marcii "Monitorul de Suceava"", a declarat ieri directorul noului ziar "Obiectiv", Dragos Calitoiu. Initial, contractul era pe 5 ani, dar in decembrie a fost modificat, data de expirare fiind stabilita pentru 1 iulie 2001. Saptamina trecuta, conducerile ziarelor "Monitorul" au fost invitate la Bucuresti, unde s-a negociat o noua franciza. Din informatiile noastre, cei de la Suceava plateau pina acum o franciza de 11.000 de dolari pe luna. Pentru ca Mihai Iacob, prin firma Dramiral Group, care preluase deja editiile din Prahova, Bacau, Bucuresti si Vilcea si cotidianul "Curentul" oferea mai mult, fostelor "Monitoare" li s-a propus o subfranciza. Intelegerea cu Mihai Iacob nu s-a facut insa, deoarece acesta ii obliga pe ziaristi sa publice toate stirile din cadrul fluxului primit de la contractantul general. "Daca se specifica si paginarea acestora, eram obligati sa o respectam intocmai. De asemenea, eram obligati sa distribuim si toate suplimentele ziarului, fara a sti care si cite sint acestea", a mai spus Calitoiu. Redactorul-sef de la "Obiectiv", Romulus Nicolae, a spus ca "tipul are in spate un important om politic, nu vreau sa dau nume, dar s-a ajuns, cel putin la Bucuresti, la comenzi de genul "distruge-l pe cutare"". "Mi s-a transmis ca domnul Iacob ma va distruge" Miercuri, dupa aparitia "Obiectiv"-ului, a aparut pe piata si "Monitorul de Suceava", cu stiri nationale. Apoi, a inceput scandalul. "Au trimis de la Bucuresti un camion pentru a lua echipamentul cu care se editeaza ziarul si un autocar cu bodyguarzi. In privinta echipamentului, toata logistica pe care am primit-o de la Iasi se afla intr-un depozit, noi inlocuind-o integral si cumparind un sediu al nostru", a explicat Calitoiu. El crede ca Iacob va incerca sa-l distruga. "Cind am plecat de la serviciu am fost urmarit de o masina, un Matiz rosu, cu numarul IS-68-MAI. Miercuri noaptea, in fata blocului redactorului-sef s-au aflat permanent trei masini cu numar de Iasi, pline cu oameni foarte bine facuti, iar prin fata redactiei s-au plimbt mereu cite sase bodyguarzi. Din acest motiv, am fost nevoiti sa ne luam si noi masuri de protectie. Am adus ziarul de la Iasi, unde retiparim cu bodyguarzi inarmati. La "Monitorul de Bacau", orice migrare este exclusa "Monitorul de Bacau" va ramine, mai mult ca sigur, in aceeasi formula redactionala, fiind putin probabil o migrare in masa, ca in alte judete. Aceasta, deoarece Mihai Iacob a preluat franciza la cotidianul bacauan inca de anul trecut. Contractele de munca au fost semnate de catre redactori cu firma lui iar "ruperea" acestora este greu realizabila. Pe deasupra, cei de la "Monitorul de Bacau" nu dispun de un spatiu si tehnica necesara pentru a se putea desprinde, peste noapte, de Mihai Iacob, asa cum au facut colegii lor din Suceava. In redactia "Monitorului de Bacau" exista o debusolare totala in momentul de fata, dupa miscarile surprinzatoare din celelalte judete. Majoritatea redactorilor sint nemultumiti de conditiile oferite, dar, asa cum am mentionat, nu prea au alternative. TIBERIU AVRAM Tavalugul cuprinde redactiile din Iasi si Vaslui Si echipa redactionala de la "Monitorul de Iasi" a scos un nou ziar intitulat "Info Monitorul" titlu aflat in proprietate. Titlul "Monitorul de Iasi" nu ne apartine. Actualul proprietar al retelei "Monitorul" a hotarit sa cedeze sub contract de franciza titlurile "Monitorul" unei societati comerciale, care, la rindul ei, pentru a ne permite folosirea titlului, a incercat sa ne impuna un contract inacceptabil, ce presupunea grave ingerinte editoriale, supuse unor interese ce nu aveau nici o legatura cu jurnalismul, se arata intr-un comunicat care a aparut pe prima pagina a noului ziar. Tot ieri, si la Vaslui, echipa redactionala a facut aceeasi miscare cu a colegilor ieseni si suceveni, publicatia care a aparut pe tarabe numindu-se, de asemenea, "Info-Monitorul". CATALIN DUMITRESCU Precizari de la Ion Cristoiu Intr-un comunicat primit ieri la redactie se arata ca "La expirarea contractelor de franciza, incheiata de S.C. Press Group S.A. cu editori de pe plan locali, o serie dintre acestia au renuntat sa le mai prelungeasca. In consecinta, francizele pentru "Monitoarele" respective, ca si pentru toate "Monitoarele" din retea, precum si pentru ziarul "Curentul", au fost date lui S.C. "Dramiral Group"". Comunicatul este semnat de directorul grupului de presa "Monitorul-Curentul", Ion Cristoiu. Ionel Ruse - 10 ani de puscarie pentru o "gaura" de un milion de dolari Ionel Ruse, in virsta de 43 de ani, administratorul "Invest International" SRL, a fost condamnat ieri la 10 ani de inchisoare si trei ani interzicere a drepturilor civile, prin sentinta Tribunalului Bucuresti. Ruse mai este obligat sa plateasca 125.000 de dolari Bancii Internationale a Religiilor, reprezentind dobinzi nerecuperate, si sa achite cheltuielile procesului: 500.000 de lei cheltuieli judiciare, plus 6.000.000 de lei onorariul avocatilor BIR. Problemele penale ale lui Ruse au inceput in ianuarie 2000: politistii Serviciului Economic din DGPMB i-au intocmit dosar, sub acuzatia de inselaciune. Ruse a fost acuzat ca a inselat Banca Internationala a Religiilor cu un milion de dolari. Acesta, in calitate de administrator al firmei "Invest International", din Capitala, a obtinut un credit de un milion de dolari, pentru o perioada de 60 de zile, de la BIR - Sucursala Bucuresti Nord. Creditul a fost aprobat in mai 1997, pentru achitarea unui avans dintr-un contract de achizitie de aparatura electronica (pentru modernizarea Hotelului Bucuresti) incheiat cu firma franceza "Pargest" SA. Valoarea totala a contractului era de 2,5 milioane de dolari. Desi avansul a fost virat in conturile "Pargest", aparatura electronica nu a mai fost livrata. Nici milionul de dolari, plus dobinzile, nu a fost returnat BIR. Ruse garantase creditul cesionind BIR creantele unor contracte de export pe care le incheiase cu doua firme straine. Dar, potrivit anchetatorilor, contractele nu s-au mai derulat, asa ca banca nu a avut cum sa isi recupereze banii. Prejudiciul a fost recuperat pe parcursul cercetarilor. Ruse s-a sustras o buna perioada urmaririi penale si, in primavara anului 2000, a fugit din tara. Disparitia s-a a coincis cu izbucnirea scandalului BIR. Ionel Ruse a fost arestat in Elvetia (in baza unui mandat international emis de Parchetul Curtii de Apel Bucuresti), la mijlocul lunii august 2000. Apoi, Ruse a fost extradat in Romania si judecat in stare de arest. DANIEL NEAMU VASILE SURCEL Prin ce peripetii mai trec romanii cind pleaca in vacanta I s-a refuzat viza pentru ca si-a luat numele sotiei Dupa ce astepti un an intreg sa pleci in concediul binemeritat, ca roman poti avea parte de cele mai spectaculoase surprize. Nimic nu este imposibil atunci cind este vorba de incurcaturi estivale, indiferent ca pleci cu bilete subventionate de catre sindicate (si te trezesti fara camera la hotel), fie ca dai economiile strinse in citiva ani ca sa te bronzezi pe o plaja occidentala. Se poate intimpla, precum in cazurile de fata, ca vizele acordate pe cine stie ce criterii, sa desparta un sot de sotie, sau, dupa ce platesti conditii de trei stele, sa fii urcat intr-o rata preoraseneasca cu destinatia Kusadasi. "Ei ne umilesc, si noi acceptam" Seful biroului senatorial PSD din Olt, Cristian Bughea Toma, si-a programat pentru vara asta o excursie in Franta si Italia, impreuna cu sotia. Locuri celebre, castelele de pe Valea Loarei, muzeele Italiei, un itinerariu de vis pe bani corespunzatori. Pe 25 iulie, agentia de turism contactata a depus la Consulatul Frantei cele 40 de pasapoarte ale turistilor. In ziua plecarii, oamenii s-au adunat la Bucuresti, pregatiti ca la ora cinci dimineata sa urce in autocar si sa porneasca spre locurile de vis promise. La ora stabilita, au constatat ca francezii nu eliberasera inca vizele, desi trecusera atitea zile. Ca sa nu piarda rezervarile stabilite riguros cu hotelurile din strainatate, agentia i-a pornit la drum pe oameni, raminind ca insotitorul de grup sa-i prinda din urma, cu pasapoarte si vize, la granita cu Ungaria. La 11.30, cind au primit actele, patru dintre cele 40 de documente contineau, in locul vizei asteptate, o interdictie de intrare in Franta, . Printre ghinionisti se numara si Cristian Bughea Toma. Uimit de neintelegerile aparute, barbatul a cerut explicatii functionarilor dispusi sa-l asculte. Pretextul interdictiei s-a dovedit a fi cartea de munca, datind din 1977, unde figura doar numele de Bughea, fara Toma, luat dupa casatorie. Degeaba le-a aratat actul de casatorie care demonstra ca si-a adaugat si numele sotiei. In plus, Cristian Bughea le-a aratat ca primise, in 1998, o viza de Franta, pe baza acelorasi acte. "Nici n-au vrut sa ma asculte. Sint om serios, am mai fost in Franta, si nu mi-am imaginat vreodata ca voi fi jignit in halul asta, incit sa-mi puna interdictie. Pur si simplu asa se poarta cu noi, ei ne umilesc, iar noi ne umilim singuri acceptind toate astea. Sa faca asta tocmai francezii, pe care-i consideram mai apropiati noua! Au ales probabil la intimplare", ne-a declarat, indignat, eroul intimplarii. Culmea aleatoriului, principiul pe care i s-a pus interdictie lui Cristian Bughea n-a fost aplicat in cazul sotiei, care se afla in exact in aceeasi situatie. Cert este ca tot concediul de vis s-a transformat intr-un cosmar: Cristian Toma a ramas in tara, incercind sa-si convinga sotia sa continue excursia de una singura. In Turcia, cu rata preoraseneasca Simbata, un grup de turisti a pornit spre litoralul turcesc. Au platit mai mult si au stabilit cu agentia "Patriot" conditii de transport deosebite: autocar trei stele, adica toaleta, video si, mai ales, aer conditionat. Insa, in parcarea unde se fixase imbarcarea, n-au descoperit decit un hirb ce semana mai mult cu ratele preorasenesti si nicidecum cu confort trei stele. Unii vilegiaturisti s-au revoltat si au refuzat sa plece la drum intr-o sauna pe roti. Asa s-a incins un scandal amuzant, cu doua tabere si doua mentalitati. In mod inexplicabil, o parte a grupului s-a consolat cu ideea calatoriei incomode, printre valuri de praf si sudoare, ba chiar unii s-au enervat pe cei care insistau sa vina autocarul tocmit, altfel renunta la vacanta. Schimbul de replici savuroase, aruncate intre colegii de calatorie ("Ce, te-ai nascut in trei stele, de nu poti sa mergi cu asta"?, "Eu am platit sa merg cu BMW-ul si tu vrei sa accept o caruta"? etc.), s-a incheiat dupa citeva ore de asteptare si nervi, cind agentia a gasit de cuviinta sa-si respecte obligatiile asumate si a trimis un autocar cu dotarile promise. MARIANA BECHIR Hotii l-au calcat pe nea Iorgu si apoi i-au dat foc la casa Jaf de cinci miliarde de lei O casa din comuna galateana Movileni a luat foc ieri noapte, arzind din temelii. Conform primelor constatari ale pompierilor, se pare ca focul a fost pus de o persoana necunoscuta pentru a sterge urmele unui jaf de proportii. Proprietarul nu se afla acasa, vecinii fiind cei care au intervenit pentru stingerea focului impreuna cu pompierii. Iorgu Munteanu, stapinul imobilului mistuit de foc, a lucrat timp de opt ani in Spania, agonisind o avere destul de mare. El este, de altfel, casatorit cu o cetateana din Spania. Iorgu Munteanu avea in casa lucruri de valoare si 90 de milioane de lei, 43.000 de dolari si 240.000 de marci, bani ascunsi intr-un aspirator. Ana Rogoz, vecina lui Munteanu, a fost cea care a observat prima focul: "Veneam de la Sf. Maria si am vazut un fum negru si gros. L-am strigat pe sotul meu, am chemat vecinii si am luat furtunul sa incercam sa stingem focul. Am chemat repede pompierii cind am vazut casa lui Iorgu arzind toata". Iorgu Munteanu crede ca focul a fost pus pentru a se sterge urmele unui furt. Usile si ferestrele erau prevazute cu gratii, iar intr-unul din peretii unei magazii era o gaura. Iorgu spune ca nu s-a gindit niciodata ca cineva ar putea sparge un zid. Omul nu are habar cine ar putea fi autorul furtului si incendiului. El a declarat ca valoarea totala a pagubelor depaseste suma de 5 miliarde de lei, pe linga bani avind in casa multe bijuterii din aur, doua aparate video noi, telefoane, antena parabolica si un televizor cu diagonala mare. Iorgu nu isi poate da seama ce s-a furat din casa deoarece totul s-a transformat in cenusa. A reusit, totusi, sa recupereze 12.000 de marci. Pompierii sint de parere ca focul a fost pus de o persoana necunoscuta care mai intii a intrat in casa si a furat bunurile. Lazar Petrica, plutonier-adjutant la Grupul de pompieri "Ieremia Grigorescu" din Galati, spune ca hotul a provocat focul pentru a sterge urmele. Politia a demarat deja o ancheta pentru a stabili cine este autorul incendiului. ALINA COMSA-DURBACA Directorul Spitalului Clinic Constanta, cercetat penal Sorin Rugina, in virsta de 40 de ani, director al Spitalului Clinic Municipal din Constanta, este cercetat in stare de libertate pentru abuz in serviciu contra intereselor publice. Ofiteri din cadrul IGP au declarat ca dr. Rugina este acuzat ca a cumparat un aparat de ventilatie tip "Horus", in valoare de 1,2 miliarde de lei, fara a organiza vreo licitatie. In calitate de director al unitatii spitalicesti, el a luat aparatul prin impartirea contractului de achizitie in mai multe contracte de valoare mai mica. In plus, Rugina ar fi achitat 70 la suta din valoarea aparatului (inainte de a testa calitatea acestuia) din banii cu care spitalul constantean urma sa plateasca o serie de medicamente. Folosind fondurile spitalului pentru achizitionarea aparatului de ventilatie, directorul unitatii nu a mai avut bani pentru onorarea datoriilor catre furnizorii de medicamente, motiv pentru care acestia au dat in judecata spitalul. Din ancheta politistilor rezulta ca aparatul nu a putut fi folosit pentru ca nu exista sursa de aer comprimat necesara pentru functionarea acestuia. (T.D.) [17][pl.dll?rid=expresro] 