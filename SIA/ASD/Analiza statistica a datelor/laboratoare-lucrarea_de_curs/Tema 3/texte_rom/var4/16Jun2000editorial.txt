 Nu rideti cind bate crivatul! ______________________________________________________________________ Marti, la Moscova, a fost arestat Vladimir Gusinski. Numele sau e prea putin cunoscut in Romania. Gusinski este proprietarul celebrului post de televiziune NTV din Rusia si al altor citorva canale media. Gusinski nu era un apropiat al lui Vladimir Putin. Dimpotriva. A criticat mereu razboiul din Cecenia, care l-a adus pe Putin in fotoliul de presedinte al Rusiei, si nu s-a sfiit sa-i puna probleme de cite ori a avut ocazia. Cu saptamini in urma, trupe speciale au descins la firmele lui Gusinski pentru o perchezitie. Cu exceptia Iugoslaviei, unde Milosevici a folosit trupe militare ca sa-si regleze conturile cu alte canale mediatice, gestul e necunoscut pentru lumea civilizata. El a socat, lasindu-i pe optimisti cu speranta ca n-a fost decit un accident. Marti, lucrurile s-au limpezit. In timp ce Vladimir Putin se afla intr-o vizita oficiala in Spania, Vladimir Gusinski a fost arestat la Moscova. Ca din intimplare, exact cind seful statului nu era in tara. Canalele de televiziune din intreaga lumea au difuzat imediat stirea, inclusiv acuzatia conform careia Gusinski ar fi adus prejudicii de zece milioane de dolari statului rus. La Madrid, Vladimir Putin a mimat perfect inocenta, declarind ca spera ca procurorul care a semnat mandatul sa aiba suficiente motive si dovezi pentru a face ceea ce a facut. Putin a jucat perfect o piesa proasta, repetata la nesfirsit in tarile socialiste, inclusiv in cele aflate in tranzitie in Europa de est. Autoritatile, in deplina complicitate, pun la cale operatiuni necurate. Numarul 1 declara intotdeauna ca n-a stiut si va cerceta, asigurind opinia publica de faptul ca legea va fi respectata. Daca presiunile sint prea mari, da inapoi cu un gest de binefacator. Daca nu, asa ramine. Si-a facut mendrele si la revedere! Si, pentru ca adversarul sa fie infundat cit mai usor, toate arestarile se fac in weekend, noaptea sau cind seful statului e plecat pentru a se putea spala pe miini de responsabilitate. Ce mare brinza poate sa insemne un asemenea lucru la Bucuresti? Romanii chiar s-ar putea intreba, dar pe noi ce ne priveste? Raspunsul il vom avea de indata. Vladimir Putin a devenit presedinte in locul lui Boris Eltin, dupa ce a fost mai intii prim-ministru si apoi presedinte interimar. Fost spion KGB, Putin, oricit geniu politic ar fi avut, n-ar fi putut atinge cea mai inalta pozitie in Rusia fara sprijinul structurilor din care provenea. El reprezinta interesele noii generatii din KGB, inclusiv viziunea acestora asupra politicii europene si mondiale. Cind Putin a spus ca va rezolva el si problema partidelor politice a fost primul semn ca la Kremlin se afla un alt locatar politic. Mult mai ferm, lucid, inteligent si nemilos. Lalaiala in aburii de votca s-a terminat. Rusia va avea obiective clare si le va urmari cu pragmatism pina in pinzele albe. Privit de Vest cu o anume admiratie, cu fascinatie, dar si cu teama, Vladimir Putin calatoreste mult si reasaza Rusia in toate dialogurile pe pozitii noi, mult mai decise. Faptul ca Vladimir Putin si-a permis sa ameninte partidele politice si sa orchestreze arestarea capului unui grup mediatic ne arata ca vacanta s-a terminat. Ca de la Moscova incepe sa bata un crivat taios. Daca noul presedinte al Rusiei si-a permis arestarea lui Vladimir Gusinski, adica sa dea un semnal international extrem de prost, cu siguranta ca va trebui sa ne asteptam la asemenea gesturi severe si in alte domenii. Rusia si-a schimbat pozitia fata de integrarea europeana a Tarilor Baltice. Pe neasteptate, Bulgaria si Romania ar putea fi impiedicate sa-si continue mersul lor catinel spre Vest. Ridem noi, ridem, dar Moscova nu va tolera prea mult ironiile si bascalia de la Bucuresti. Si nici nu-i va gidila intre urechi pe politicienii care vor continua sa joace sansa vestica a Romaniei. Cine va fi atunci la Bucuresti pentru a raspunde ferm unei oferte dublate de presiuni? Cine va fi in stare sa-i spuna lui Putin "nu" si sa continue apropierea de Vest? Si daca la Bucuresti, in acel moment, se va afla cineva nehotarit, care sa nu stie incotro s-o ia, ce se va intimpla? Va continua sa bata la portile unui Occident precaut sau va sari ca ars cu da, sa traiti, am inteles! Schimbarea de ton de la Moscova, evidentiata si prin arestarea lui Vladimir Gusinski, ar trebui sa ne puna pe ginduri. O filosofie a resemnarii, amestecata cu un sictir ieftin, ii face pe romani sa spuna, lasa, dom'le, ca ne-om descurca noi! Si daca ar veni un cutremur, si o inundatie, si o seceta, chiar si o dictatura! Cu atit mai mult daca e vorba de ceva petrecut pe aiurea. Romanii ridica din umeri, convinsi ca asemenea tragedii nu se vor intimpla niciodata. Relele mari vin intotdeauna la altii, dar daca ne trezim si noi cu ele, sintem nepregatiti. Asa si cu arestarea lui Vladimir Gusinski la Moscova. Nu-l cunoastem, nu e de la noi, care e treaba noastra? Oricit l-am ignora, gestul lui Putin e un semnal de alarma. El face parte dintr-un comportament care se va vedea foarte repede si in politica si nu-i exclus ca intr-o perioada nu prea indelungata sa-i simtim efectele si la Bucuresti. Daca nu ne pregatim de pe acum, s-ar putea ca atunci sa fie mult prea tirziu. _________________________________________________________________ 