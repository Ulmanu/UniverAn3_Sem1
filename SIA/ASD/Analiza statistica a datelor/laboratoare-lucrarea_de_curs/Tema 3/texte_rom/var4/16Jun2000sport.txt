 Italia a facut pasul spre sferturile de finala Exorcizare pe arena "Roi Baudouin'' Reprezentativa de fotbal a Italiei si-a netezit drumul spre sferturile de finala de la EURO 2000 miercuri seara, devenind prima echipa de la actuala editie a Europenelor de fotbal care isi trece in cont o a doua victorie, dupa ce a cistigat cu 2-0 meciul disputat cu selectionata Belgiei pe stadionul "Roi Baudouin'' din Bruxelles. Judecind dupa aspectul intilnirii, meciul putea sa se prelungeasca pina luni, cind veneau turcii sa-i inlocuiasca pe italieni, si belgienii tot n-ar fi izbutit sa penetreze ferecatul sistem defensiv al italienilor. Nationala antrenata de Waseige a evoluat haotic in fata propriilor suporteri, Emile Lokonda Mpenza, secundat spre final si de fratele sau, Mbo, s-au insurubat zadarnic in transeele vrajmase, impresia generala fiind ca pragmatica "squadra'' a facut un exercitiu de exorcizare, scotindu-i pe "dracii rosii'' din aura de glorie in care singuri se virisera dupa victoria cu Suedia. Daca tinem cont si de faptul ca spaniolul Jose Maria Garcia-Aranda le-a refuzat italienilor un penalty si le-a anulat un superb autogol realizat de naucul Valgaeren in navodul nevinovatului De Wilde, se poate spune ca diferenta a fost mai mult decit concludenta, spre satisfactia peluzei "albastre'', unde vulcanul "tifosilor" a erupt in dese rinduri mai ceva ca Vezuviul. La ultimul amical disputat de Romania pe fosta arena "Heysel'' in compania Belgiei, in 1998, Emeric Ienei, pe atunci director federal, a conchis ca belgienii sint niste lungani de care se loveste mingea. Dupa doi ani, ramine cum am stabilit. Iordanescu face romburi Anghel Iordanescu a urmarit partida Belgia-Italia din sectorul de tribuna rezervat staff-ului UEFA, fostul selectioner roman luind notite febrile pe tot timpul partidei. Spre deosebire de colegii sai, Iordanescu n-a uitat ca e un reputat tehnician si a umplut paginile carnetelului sau cu romburi, dreptunghiuri si scheme tactice. Puiu a urmarit si meciul de ieri de la Eindhoven, alaturi de Roy Hodgson, dupa ce dimineata, cum se intimpla de altminteri in fiecare zi, a avut o sedinta tehnica de analiza a partidei. Fostul selectioner va locui la camera 2217 a Hotelului "Hilton" din Bruxelles pina in faza semifinalelor, cind se va muta la "Hilton"-ul din Amsterdam. La finele disputei de miercuri seara, in zona mixta a arenei "Roi Baudouin'', in timp ce alte VIP-uri ale competitiei - arbitrii Collina si Nielsen, fostul "fluieras‘' belgian Alexis Ponet, ex-selectionerul Guy Thys - se grabeau spre limuzinele parcate in fata stadionului -, Anghel Iordanescu si-a facut timp sa schimbe citeva vorbe cu trimisii speciali ai "Evenimentului zilei'' la EURO 2000. "Am avut meciul in mina'', a declarat ginditor fostul selectioner, referindu-se la egalul consemnat la Liege in partida Germania-Romania. In Grand Place, ca la Universitate Oficialitatile din Bruxelles s-au temut de manifestarile de dupa partida Belgia-Italia, cu atit mai mult cu cit, dupa indelungate tergiversari, primaria a decis sa permita accesul suporterilor in Grand Place (sau Grote Markt, daca preferati flamanda). Dupa miezul noptii, centrul Bruxelles-ului era ticsit de masini ale "tifosilor" care agitau steaguri ros-alb-verzi, la concurenta cu belgienii, inarmati cu tot arsenalul de rigoare: masti cu coarne de diavol, drapele etc. Pe Rue des Poissonniers, in jurul orei locale 1.00 (doua noaptea la Bucuresti), grupuri compacte de suporteri italieni au blocat circulatia, dar fara sa se inregistreze violente. Atmosfera era una pasnica, se scanda si se aplauda ca in Zona Libera de Neocomunism a Bucurestilor de odinioara. Italienii pareau mai degraba tentati sa se rafuiasca intre ei, un suporter al Milanului incepind sa strige cind a vazut un conational imbracat cu tricoul lui Del Piero: " Juve, Juve, va fa'n culo!!''. Pustime multa, exuberanta latina, resemnare barbateasca din partea belgienilor - acestea au fost atributele unei nopti feerice scaldate in ambele tabere, in cele din urma, de "Mort subite'', excelenta bere bruxelleza. Pina la urma s-a lasat si cu scandal, spre dimineata inregistrindu-se lupte de strada intre politie si fani, chiar in fata Bursei din Bruxelles. Circa 40 de suporteri au inceput sa arunce cu sticle spre oamenii de ordine, care au intervenit in forta, operind doua arestari. Hagi: "Portughezii vorbesc prea mult'' Afirmatiile belicoase lansate de portughezi in directia "tricolorilor'' nu au gasit raspunsul dorit. Elevii lui Ienei refuza, cel putin pentru moment, sa faca vreun comentariu, chiar daca acel mesaj, "romanii sint prea batrini ca sa cistige'', le-a rascolit orgoliul. "Este treaba lor sa ne creada cum vor ei. Noi stim ca trebuie sa ne impunem in fata lor si atit. Sigur, Portugalia este o echipa de temut. Impresionanta. Fotbalistii antrenati de Coelho sint robusti, tehnici ca si noi, si de aceea cred ca va fi dificil, dar vom crea un spectacol de zile mari. In plus, ei dispun de un atacant nou, Nuno Gomes, care este foarte periculos si care s-a integrat perfect jocului echipei'', a mentionat Ienei. La rindul sau, Gica Hagi a explicat de ce nu se teme de Portugalia, echipa pe care lumea o considera aici exponenta ultimului val de romantici ai fotbalului: "Portughezii vorbesc prea mult despre acest meci. Noi nu dorim sa comentam. Noi avem faptele. I-am batut la Porto, nu? Putem deci sa-i batem si la Arnhem. Este adevarat ca Figo este unul dintre cei mai buni jucatori ai lumii, dar nu poate cistiga de unul singur, are nevoie de ceilalti. Ei, noi tocmai aici o sa fim mai buni ca ei, echipa ca intreg. M-a impresionat faptul ca au revenit in partida cu Anglia. Dar mai mult mi-a placut Iugoslavia, mai ales ca a fost in zece oameni''. Gica Hagi a tinut sa caracterizeze si cele mai indreptatite pretendente de pina acum la titlul european: "La cistigarea titlului sint deja doua favorite, Olanda si Franta. Francezii au un lot extraordinar, 20 de fotbalisti la fel, si toti joaca bine''. In consens cu Hagi, "Cobra'' Adi Ilie a recunoscut ca Portugalia este o echipa de temut, dar a precizat ca nu isi face probleme: "Daca jucam la fel de bine cum am facut-o cu Germania, ii invingem. Arma noastra va fi contraatacul. Daca ei spun ca sintem prea batrini, eu le raspund ca ei sint prea tineri ca sa ne bata. Oricum, cred ca un egal ne-ar mentine in cursa. Cistigam meciul cu Anglia si, cu 5 puncte, ne calificam sigur''. Figo si atit Pentru "Baciul'' Gica Popescu, meciul cu Portugalia are o semnificatie aparte. Va fi cea de-a o suta selectie la echipa reprezentativa: "La asta ma gindesc. Vreau neaparat sa cistigam. Portughezii sint prea plini de ei daca isi permit sa ne faca pe noi batrini. La ei este Figo, cel mai bun jucator din Europa. Doar atit''. Cert este insa ca "septarul'' portughez nu se bucura doar de aprecierea alor nostri. "Daca era brazilian, cred ca ar fi cistigat pina acum Balonul de Aur'', sustine nimeni altul decit Rivaldo, "rechinul din Recife'' care a fost recompensat cu titlul de "FIFA World Player'' anul trecut. "Inchizatorul'' Costel Gilca este, dintre "tricolori'', poate cel mai impresionat de formatia lui Coelho: "Eu am spus mereu ca Portugalia este cea mai periculoasa adversara a noastra. Are un joc foarte tehnic, cu multi fotbalisti care joaca in viteza. Un rezultat de egalitate ar fi bun pentru noi. Ne ramine sa-i batem pe englezi''. Vesela Belgie Se ride mult in aceste zile in Belgia, tara co-organizatoare a Europenelor de fotbal, se traieste bine, lumea se veseleste si se rasfata cu homari, scrumbii si bere la terasele invecinate cu "Grand Place" din Bruxelles, chiar daca echipa favorita mai are o piine de mincat pina in sferturile de finala. Oamenii comenteaza detasat supletea noului Ferrari rosu al belgianului Philippe Leonard sau trasaturile perfecte ale superbei Joke Van de Velde (Miss Belgia), noua prietena a de-acum starului mondial Emile Mpenza. Ziarele locale dau de veste ca vacile, costumate in echipament portocaliu, care isi fac veacul pe pajistile de linga autostrada A1 ce merge spre Amsterdam, au provocat o veritabila harababura marti seara. Bietele vite au stirnit in asa masura curiozitatea celor care le vedeau prima oara incit pe autostrada cu pricina s-a petrecut un ambuteiaj urias, de circa 12 kilometri. Bancuri cu politisti si prostituate nemultumite Au aparut si primele bancuri. Astfel, un jandarm belgian pune mina streasina la ochi si zareste grupul statuar aflat pe acoperisul cladirii Hotel de Ville. "Sefule, sefule, ii vad pe doi care se bat'', zice jandarmul, in timp ce seful, cu ochii bulbucati, racneste: "Disperseaza-i!''. Al doilea banc e din acelasi registru: un scutier isi agita bastonul si vine tropaind spre o bataie in toata regula. "In sfirsit, primii huligani?'', intreaba el, in timp ce un coleg il lamureste: "Deloc. Sint doar jucatorii si ziaristii francezi care se paruiesc intre ei''. Haz general a provocat si cererea prostituatelor din orasul La Haye, care au solicitat primariei sa-si prelungeasca programul de lucru cu o ora. Vinzatoarele de placeri sustin ca meciurile programate in nocturna incep prea tirziu, suporterii isi varsa apoi amarul sau isi striga bucuria pina spre dimineata si nu le mai ramine timp sa ajunga la vitrine pentru a se descarca de excesul de adrenalina. Burgmaistarul din La Haye a acordat insa o rezolutie negativa la cererea muncitoarelor nocturne, carora li s-a refuzat posibilitatea de a face ore suplimentare. Nu in ultimul rind, s-a ris de selectionerul german Erich Ribbeck, al carui orizont tactic e din ce in ce mai ingust. Reputatul Raymond Goethals, fost antrenor la Olympique Marseille, a opinat, dupa meciul Germania-Romania, ca e de neinteles plasarea lui Matthaus in fata ofensivei, iar Scholl si Hassler au lasat impresia ca se calca pe picioare. Mai dur in aprecieri s-a aratat a fi fotbalistul Mario Basler. Bavarezul pe care Giovanni Trapattoni il compara odinioara cu o sticla goala a fost neindurator cu cel care nu l-a selectionat la EURO 2000: "Ribbeck este un personaj interlop si fara caracter''. In fine, a stirnit zimbete faptul ca Luigi Di Biagio pare sa fie unul dintre cei mai indirjiti inamici ai reprezentativei de fotbal a Italiei! Coechipierul lui Adi Mutu la Inter Milano l-a accidentat saptamina trecuta, la un antrenament, pe Nesta, pentru ca acum sa-i cada victima Paolo Maldini! Belgienii cred ca Di Biagio doreste cu tot pretul sa fie titular si ca pentru italieni, un fundas in minus inseamna, probabil, un mijlocas suplimentar! Alin Stoica, belgian naturalizat Iminenta plecare a suedezului Par Zetterberg de la RSC Anderlecht Bruxelles la Olympiakos Pireu (fotbalistul urmind sa primeasca in Grecia un milion de dolari pe an - un salariu dublu decit cel pe care il are evoluind pe arena "Constant Vanden Stock'') i-a determinat pe diriguitorii clubului belgian sa gaseasca un inlocuitor. El se gaseste chiar in gradina proprie si se numeste Alin Stoica, jucator caruia i se va propune, e o chestiune de zile, prelungirea contractului cu echipa din cartierul bruxellez Anderlecht. Fiul lui Tudorel Stoica va deveni cu aceeasi ocazie si belgian naturalizat cu acte in regula, conducatorii de la RSC demarind deja demersurile in acest sens. Belgienii au aflat insa ca Alin a evoluat deja intr-o reprezentativa din tara sa de origine, drept pentru care romanul nu va putea evolua niciodata in rindurile "dracilor rosii''. Franta-Cehia, superlativele primului tur fata in fata "Les Bleus" - favoritii tuturor Arena "Jan Breydel" din Bruges va fi asta-seara locul unde se vor infrunta doua dintre superlativele primei etape a grupelor: Franta si Cehia. Pe dreptunghiul verde isi vor incrucisa mindriile si virtutile "Les Bleus", marii favoriti ai turneului final, campionii mondiali en-titre, si autorii celei mai categorice victorii consemnate pina acum cu marii nedreptatiti ai precedentei runde, cehii. Mai infoiat ca oricind dupa sapuneala trasa "gainilor" daneze in urma cu aproape o saptamina, tantosul cocos galic isi cinta deja izbinda finala. Pentru jucatorii francezi, ca si pentru zecile de mii de fani care astazi asalteaza granita belgiana in drumul spre Bruges, meciul cu nepoftitii din Est nu reprezinta decit o halta in drumul spre marea finala. Argumentele in favoarea oamenilor lui Zidane sint multe si atirna greu intr-o balanta si asa dezechilibrata de arbitrajele partinitoare: francezii sint mai valorosi, mai in forma, mai increzatori, mai experimentati, mai... Cu toate acestea, un simbure de incertitudine inca planeaza asupra fiestei care sta sa inceapa. Zurbagii si inconstanti, interesant amestec de valoare si indolenta, cehii au reprezentat intotdeauna o ecuatie greu de descifrat. Oamenii lui Chovanec s-au calificat la Europene fara sa piarda vreun punct in grupa preliminara, dupa ce, in urma cu doi ani, ratasera lamentabil calificarea la Mondiale. Povestea s-a repetat si acum patru ani, cind au ajuns in finala la EURO '96, trecind in semifinale tocmai de Franta. De-a lungul bogatei lor istorii fotbalistice, cehii s-au calificat de patru ori la turneele finale ale Europenelor, iar fiecare participare a reprezentat un succes: niciodata nu s-a obtinut o clasare mai slaba decit locul trei. Probabil ca si la actuala editie am fi asistat la un start lansat, daca urmasii lui Masopust n-ar fi dat ochi cu spinul Collina in meciul cu Olanda. Ghinionul celei mai titrate echipe a Rasaritului a fost ca de data aceasta a nimerit intr-o grupa din care doua echipe trebuie sa se califice mai departe cu orice pret. Deocamdata, graficul a fost respectat, iar cel de-al doilea pas trebuie sa se produca astazi. Lemerre tine lectii de etica si jurnalism Frictiunile deja existente intre componentii lotului francez si ziaristi s-au acutizat in ultimele zile, mai ales dupa ce "Les Bleus" au obtinut categorica victorie cu Danemarca. Incurajat de rezultatul si evolutia echipei, antrenorul francez Roger Lemerre a trecut din nou la atac ieri, cind a dat un comunicat in care ii face mincinosi pe ziaristi. "In fiecare zi se pot vedea in mass-media tot felul de greseli, aproximari, aluzii rautacioase si intrebari malitioase. Si asta, in situatiile cele mai bune, atunci cind nu sint inventii pur si simplu", s-a dezlantuit Lemerre. "Simt ca legatura dintre noi s-a rupt, iar voi sinteti responsabili pentru asta". Criticile furiosului antrenor au venit dupa o lunga perioada in care nici el, nici jucatorii n-au vorbit cu ziaristii. Lemerre isi ia in acest mod revansa fata de presa, care l-a criticat foarte dur de-a lungul preliminariilor, atunci cind Franta a inregistrat citeva rezultate dezamagitoare, cum ar fi 1-1 cu Islanda si 2-3 cu Rusia, pe propriul teren. Selectioner al "Cocosului galic" incepind din '98, cind i-a succedat lui Aime Jacquet, actualul antrenor nu s-a remarcat pina acum prin rezultate notabile. Unica performanta demna de semnalat ar fi cistigarea Campionatului Mondial de fotbal rezervat selectionatelor militare in 1995, pe vremea cind Lemerre se afla la cirma echipei Frantei. Nedved: "Vom da totul din noi" Desi acum stiu ca nu sint doriti in sferturi, cehii afiseaza optimismul celor care-si cunosc posibilitatile. Liderul echipei pregatite de Jozef Chovanec, mijlocasul Pavel Nedved, marturisea ieri ca "grupa nu s-a jucat, iar sansele noastre pot creste semnificativ daca batem Franta". Accidentat in meciul cu Olanda, cind a si fost inlocuit, Nedved a reprezentat principalul motiv de ingrijorare din tabara cehilor. Ieri insa medicii au anuntat ca s-a reusit recuperarea fotbalistului, care la ora meciului de azi "va fi apt in proportie de suta la suta". Cistigator al campionatului italian cu Lazio, Nedved este convins ca francezii nu sint chiar atit de mari precum se spune: "Va fi foarte greu pentru noi, deoarece n-am luat nici un punct cu Olanda. Dar acum vom da chiar totul din noi pentru a invinge. Mai ales ca, in acest moment, un egal nu ne-ar ajuta prea mult". Nedved si-a condus inteligent coechipierii in jocul cu Olanda, cistigind batalia de la mijlocul terenului cu Edgar Davids. Astazi, el va avea in fata un alt fotbalist de superclasa: Zinedine Zidane. "Zidane si Nedved au demonstrat duminica o valoare internationala greu de egalat. Sper sa-i vedem din nou la inaltime in meciul direct", si-a exprimat dorinta Chovanec, vizavi de acest duel al vedetelor. (MATEI UDREA) De Boer o vede pe Franta favorita Fundasul central al Olandei, Frank de Boer, considera ca principala contracandidata la titlul european este actuala detinatoare a titlului mondial, Franta. "Este o echipa fantastica si joaca un fotbal ofensiv greu de anihilat. Trebuie sa invingem Danemarca pentru a nu depinde de rezultatul meciului cu Franta", a spus Frank de Boer, cel mai in forma jucator al trupei antrenate de selectionerul Frank Rijkaard. Fotbalistul "Portocalei mecanice" nu a participat la EURO 1996, deoarece s-a accidentat destul de serios, dar spera ca acum echipa sa sa se impuna si sa readuca din nou titlul in Olanda. "Atmosfera este excelenta. Am invatat din greselile din 1996 si acum avem o alta atitudine si alt timp de gindire. Relatiile de joc din cadrul formatiei sint mai bune ca niciodata si asta este cel mai important lucru", a tinut sa sublinieze aparatorul central al nationalei olandeze, Frank de Boer. (D.N.) Gigantul Jan Koller, gigantul din avanposturile cehilor, are calitati care-l apropie mai degraba de clasicul pivot din baschet, decit de fotbal. Cel mai impozant fotbalist de la EURO are o inaltime de doi metri si doi centimetri si 103 kilograme, dar si mai interesanta este sinusoida carierei sale. Koller s-a apucat de fotbal la 14 ani. Aflat acum, la de 27 de ani, intre titularii nationalei Cehiei, atacantul juca, in urma cu mai putin de patru ani, la o echipa de amatori din divizia a patra! (T.U.) Cehii au necazuri Spre deosebire de antrenorul francez Roger Lemmere, care nu are nici o problema de efectiv la meciul de astazi, cehii se confrunta cu mai multe necazuri. In afara lui Patrick Berger, cel care isi ispaseste astazi ultima dintre cele doua etape de suspendare, Jozef Chovanec nu va putea conta nici pe serviciile lui Radoslav Latal. Fundasul "ros-albilor" a primit cartonasul rosu pentru proteste in meciul cu Olanda, intr-un moment in care acesta fusese deja schimbat si se afla pe banca de rezerve! Celor doi li se alatura ghinionistul Suchoparek, cel ramas acasa din cauza unei accidentari. Alti trei oameni de baza in garnitura ceha, mijlocasii Nedved, Poborsky si fundasul Repka, au primit cartonase galbene in primul meci si sint pasibili de suspendare la ultima partida daca astazi vor fi din nou avertizati. (T.U.) Adi Mutu a calcat pe bec! Emeric Ienei e nemultumit de randamentul fotbalistului Randamentul lui Adi Mutu la antrenamente nu pare sa il incinte pe Emeric Ienei, selectionerul sustinind ca "milanezul'', chiar daca joaca fie si un singur minut, trebuie sa dea dovada de seriozitate. "Din partea mea, Mutu are un vot de blam, dar inca ii mai acord credit'', a precizat ieri, la Wolvertem, antrenorul Emeric Ienei. "Nea Imi are motive sa fie suparat pe mine iar eu sint si mai suparat pe mine'', a marturisit fotbalistul de care se intereseaza tot mai intens Galatasaray Istanbul. Din pricina acestui incident, Mutu, care isi prinsese parul intr-un elastic ce il facea sa semene cu Francesco Totti, era ieri cel mai indispus dintre "tricolori''. (LAURENTIU CIORNEI, Wolvertem) Astazi, in meciul cu Olanda, danezii se vor intreba hamletian A fi sau a nu fi La prima vedere, Olanda ar putea sa realizeze astazi galopul de sanatate pe care, de o buna perioada de timp, suporterii ei il tot asteapta. Premisele acestei banuite evolutii sint oferite nu atit de jocul olandezilor din meciul cu Cehia, ci mai degraba de visatoarea prestatie a danezilor in partida cu Franta. Joc in care, cu exceptia primelor 10 minute, nimeni n-a reusit sa realizeze cam ce presteaza urmasii lui Hamlet. Si pentru ca tot am amintit de printul lui Shakespeare, constatam ca intilnirea de astazi este cu adevarat una de "a fi sau a nu fi" pentru danezi. O noua infringere ar echivala cu parasirea turneului, dar nici un egal nu le-ar oferi prea multe motive pentru a-si rezerva in continuare camerele de hotel. Asa ca jucatorii antrenati de Bo Johannson trebuie sa traga la victorie daca vor sa mai spere la sferturile de finala. Misiune imposibila, ar spune multi. Argumentele lor ar fi amintitul joc cu Franta, incertitudinea care planeaza asupra folosirii citorva jucatori si, nu in ultimul rind, faptul ca joaca chiar in birlogul lupului, adica in Olanda, ceea ce, orice s-ar spune, numai un avantaj nu poate sa fie. Dar Danemarca este o echipa imprevizibila. Europa a mai simtit asta, in 1992, cind, strinsi de pe plaja, fratii Laudrup si colegii lor cucereau titlul continental. Azi nu mai sint Brian si Michael, s-a vazut foarte bine, dar danezii inca isi pastreaza aura de echipa capabila de surprize. A simtit-o pe propria piele Italia, in calificari, invinsa acasa de "vikingi". Iar disponibilitatea danezilor pentru "bombe" e ilustrata si de declaratia facuta de capitanul lor, portarul Peter Schmeichel: "Nu vom aborda meciul cu o tactica diferita. De fapt, nu cred ca vom juca vreodata fotbal dupa rigori tactice. Noi vom impinge jocul, vom marca si vom crea spectacol". Fank Rijkaard, antrenorul Olandei, cunoaste acest lucru si e extrem de circumspect. "Nu pot sa-i subestimez pe danezi. In primele minute ale partidei cu Franta au avut citeva ocazii extraordinare. Stim ce aparare are echipa franceza, asa ca trebuie sa-i tratam foarte serios pe adversarii nostri. Ne vor opune o rezistenta dirza, pentru ca e ultima lor sansa", a declarat selectionerul. Nici Bergkamp nu e dispus sa-i ia la pret de matineu pe danezi. "Mai tot timpul te fac sa crezi ca-i vai de mama lor, insa la fiecare competitie sfirsesc prin a lasa o impresie buna", a declarat atacantul olandez. Expectativa "Portocalei mecanice" e de inteles. Ei sint constienti ca altceva decit o victorie in partida de astazi ar putea echivala cu o catastrofa. Pentru ca vine meciul cu Franta, un joc despre care nimeni nu are tupeul sa afirme ca batavii il vor cistiga. (HORIA HASNAS) Stam in tribuna Jaap Stam, fundasul de fier al nationalei Olandei si al fostei campioane europene inter-cluburi, Manchester United, are putine sanse de a evolua in partida de astazi. Si nu din cauza loviturii in arcada primite in duelul cu cehul Jan Koller, ci din cauza unei intinderi la aductori. Accidentarea lui Stam s-a produs marti, in timpul antrenamentului. Frank Rijkaard mai spera in recuperarea jucatorului, declarind miercuri ca, pina cind oficialii ii vor cere sa completeze foaia de joc, el va considera ca Stam e titular. Ieri insa, cind doctorul i-a comunicat ca e imposibil ca fotbalistul sa intre pe teren, Rijkaard a anuntat ca inlocuitorul lui Stam va fi Konterman, adaugind ca spera ca Jaap sa se refaca pina la meciul cu Franta. (H.H.) Tomasson promite goluri Nationala Danemarcei s-a cantonat, inaintea partidei cu Olanda, la Hotelul Golf Residiente din Brunssum, localitate care a devenit rapid locul de intilnire al reprezentantilor mass-media daneze. In cadrul unei conferinte de presa organizate ad-hoc la finalul unei sedinte de antrenament, atacantul Jon Dahl Tomasson, care, in calificari, a reusit sa inscrie in cinci meciuri consecutive, a fost intrebat daca spera sa-si imbunatateasca recordul. Jucatorul a raspuns, glumind, ca va fi foarte greu, dar ca va incerca sa faca acest lucru in cele cinci jocuri pe care Danemarca le va mai disputa la EURO 2000. In schimb, Tomasson a promis ca va inscrie contra Olandei, mai ales ca, la Rotterdam, nu numai olandezii joaca acasa, ci si el, care e component al echipei Feyenoord. (H.H.) Rijkaard e suparat pe jucatori "Sint dezamagit de atitudinea si lipsa de entuziasm a unora dintre elevii mei", si-a inceput Frank Rijkaard una din declaratiile date ieri, in cantonamentul de la Hoenderloo. "Am urmarit toate meciurile de pina acum si am sesizat determinarea cu care au abordat jocurile toate echipele, chiar si cele care au pierdut. In schimb, jucatorii mei jucau carti, fiind prea putin interesati de ceea ce se intimpla in competitie", a adaugat selectionerul Olandei. "Ar trebui sa lucram din greu pentru a crea un adevarat spirit de echipa", a mai spus Rijkaard, care le-a indicat elevilor sai un model: Luis Figo. "Daca echipa cauta un model, ar fi bine sa se uite la Figo. A avut un sezon epuizant la Barcelona, dar a fost magnific contra Angliei" a incheiat antrenorul. (H.H.) Romania - "Miss Transparenta" la EURO 2000 In timp ce selectionerul Emeric Ienei si-a impartit elevii pe trei grupe, la marginea terenului, federalii Valentin Burtea si Ion Piscanu, zis "Oache", faceau o atenta recenzie a presei sportive aparute ieri in tara, prin intermediul faxurilor parvenite zilnic la "Abbey Hotel'' din Grimbergen. Cei doi oficiali au fost supervizati in aceasta actiune de "Comisarul" Ion Moldovan, antrenorul principal al reprezentativei de tineret a Romaniei. In toiul antrenamentului, cerul mohorit de la Wolvertem a fost brazdat de unul dintre zeppelinele care pot fi vazute deasupra stadionului "Roi Baudouin", pe timpul meciurilor oficiale de la EURO 2000. Cum firma de aparatura foto careia ii facea reclama balonul e asociata cu imaginea actorului englez Rowan Atkinson, alias faimosul Mister Bean, un prichindel valon i-a spus tatalui sau, care urmarea alergarile usoare ale fotbalistilor romani: "Papa, uite-l pe Mister Bean"! Desi tribunele din Wolvertem n-au mai fost asa de intesate ca de obicei, trebuie mentionat ca Romania se bucura aici de faima de a fi printre putinele echipe care au efectuat in mod regulat antrenamente deschise publicului si presei, jurnalistii portughezi prezenti si ieri la sedinta de pregatire de dimineata desemnind-o pe Romania, in gluma, "Miss Transparenta'' de la EURO 2000. HORIA GHIBUTIU, Wolvertem Kobe redivivus LA Lakers a obtinut o noua victorie in finala NBA, miercuri noaptea la Indianapolis, in cea de-a patra partida. Echipa californiana s-a impus in fata Indianei Pacers cu scorul de 120-118, la capatul unui joc care a necesitat prelungiri pentru stabilirea invingatorului. Lakers conduce la acest moment cu scorul general de 3-1. Fanii baschetului vor putea vedea in aceasta noapte o noua partida, care se va disputa tot pe terenul echipei antrenate de Larry Bird. Daca va mai fi nevoie, meciurile 6 si 7 urmeaza sa se joace la Los Angeles, in noua arena "Staples Center". Revenind la meciul de la "Conseco Fieldhouse", trebuie spus ca, dupa scurgerea timpului regulamentar, cele doua formatii se aflau la egalitate, 104-104. In minutele de prelungiri, fara Shaquille O'Neal in teren, Kobe Bryant a dus greul, in ciuda accidentarii de la glezna stinga (din debutul celui de-al doilea meci), si a reusit sa inscrie 8 puncte. "Dupa ce a trebuit sa parasesc terenul, Kobe a luat jocul pe cont propriu. E absolut fabulos, ma bucur ca si-a revenit", a spus O'Neal dupa incheierea meciului. Oricum, tot Shaq a fost eroul partidei, realizind 36 de puncte si 21 de recuperari, cu putin sub media de 40 cu care si-a obisnuit fanii in ultima vreme. "In mintea noastra exista doar doua cuvinte: cucerirea titlului. Cind O'Neal a iesit de pe teren, mi-am spus ca meciul devine mult mai interesant", a declarat Kobe Bryant. O'Neal-Bryant, acest cuplu de vis, este foarte aproape de a reda echipei din Los Angeles stralucirea vremurilor de odinioara care le-au apartinut lui "Magic" Johnson si Kareem Abdul-Jabbar. MARGARIT BANUTA "Canibalul" Merckx o vede favorita pe Portugalia Asa cum le promisese Roger Heyvaert, burgmaistarul din Wolvertem, "tricolorii'' au fost vizitati ieri, la ultimul antrenament efectuat in Belgia inainte de plecarea spre localitatea olandeza Papendaal, de faimosul Eddy Merckx, poreclit cindva "Canibalul'', pentru lacomia cu care "inghitea'' toate cursele la care participa: cinci tururi cicliste ale Italiei, tot atitea Mari Bucle etc. La finele unei cariere glorioase insumind 18 ani de ciclism profesionist, Merckx e azi un prosper om de afaceri, fiind proprietarul unei fabrici producatoare de biciclete. Incaruntit, usor supraponderal, Merckx sustine ca nu e un mare cunoscator al fotbalului, dar se pricepe suficient de bine ca sa realizeze ca Hagi e un geniu al celui mai popular sport european. Totusi, Merckx crediteaza Portugalia cu cele mai mari sanse de calificare de pe prima pozitie a Grupei A, in timp ce batalia pentru al doilea loc calificant se va da, in opinia sa, intre Romania si Anglia, Germania parind a fi iesita din carti. Tot ieri dimineata, la Wolvertem, fotbalistii romani au fost asistati din tribune de citiva tineri cu handicap fizic. Matthaus vrea acasa, Bierhoff s-a accidentat, fanii au dat navala pe terenul de antrenament Germania - haos, nesupunere, ironie Lothar Matthaus, veteranul nationalei Germaniei, si-a manifestat dorinta de a parasi cantonamentul echipei pentru a se intoarce acasa. Motivul acestei decizii surprinzatoare l-a constituit faptul ca ceilalti jucatori ai "Mannschaft"-ului l-au scos tap ispasitor pentru evolutia palida a echipei in meciul cu Romania. Selectionerul Erick Ribbeck s-a opus plecarii lui Matthaus, spunind ca problema se va rezolva si ca are in continuare nevoie de libero-ul de la Metro Stars New York. "I-am propus antrenorului sa plec. Aceasta este cea mai buna solutie pentru echipa. Daca nu mai au nevoie de mine, ma retrag fara sa fac circ", a spus Matthaus, iar Ribbeck a replicat: "M-ai ajutat si nu pot sa te las!". Cum se va rezolva conflictul dintre jucatorii germani ramine de vazut miine, cind nemtii vor sustine a doua partida la EURO, cu "dusmanul" de-o viata, Anglia. Problemele lui Ribbeck nu se opresc aici, fiindca Oliver Bierhoff, capitanul Germaniei, s-a accidentat la un antrenament desfasurat miercuri la Breinig. El a suferit o intindere musculara, iar estimarile doctorului Josef Schmidt sint pesimiste: Bierhoff va lipsi de la urmatoarele doua meciuri din grupa, cu Anglia si cu Portugalia. Un alt scandal din tabara nemtilor este legat de Egidius Braun, presedintele federatiei germane, care si-a sarbatorit ziua de nastere invitindu-i pe elevii lui Ribbeck sa faca un antrenament pe terenul din localitatea sa natala, Breinig. Acolo, citeva sute de suporteri au dat navala peste Kahn si colegii sai, ramasi fara grai. Nemultumirile jucatorilor s-au facut auzite prin intermediul lui Babbel, care a declarat ironic: "Ne-a facut placere sa luam parte la aceasta chermeza a presedintelui nostru. Avem un meci foarte usor, simbata, cu Anglia". BOGDAN GHEORGHE 