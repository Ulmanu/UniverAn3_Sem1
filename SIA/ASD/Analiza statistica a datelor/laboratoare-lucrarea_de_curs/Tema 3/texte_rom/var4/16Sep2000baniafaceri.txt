 Primul restaurant chinezesc, cu livrare exclusiva la domiciliu, apartine unui roman Sabin C. a demarat afacerea dupa ce a vazut in filmele americane ca mincarea traditionala chinezeasca este cautata Un restaurant cu specific chinezesc este o afacere rentabila pentru ca romanii, copiind modelul occidental, se dau in vint dupa mincarea traditionala preparata dupa retetele maestrilor din Tara Marelui Zid. Reusita afacerii este asigurata mai ales atunci cind, in urma unei simple comenzi telefonice, preparatele ajung calde la domiciliul sau la locul de munca al clientului (n.r. - sistem catering). Sabin C. si fratele sau sint primii romani carora le-a venit ideea combinarii celor doua "ingrediente", rezultind astfel restaurantul chinezesc Wu Xing, cu livrare exclusiva la domiciliu. Ideea de a livra mincare chinezeasca la domiciliul sau la locul de munca al clientilor i-a venit lui Sabin uitindu-se la filmele americane, ale caror personaje preferau, in special, preparate asiatice. De aceea s-a gindit ca nici romanii nu ar refuza sa manince bine, ieftin si rapid, fara se se deplaseze. Romanii excentrici vor mincare chinezeasca si la nunti Inainte de a se lansa in aceasta afacere a sondat piata si a descoperit ca romanii, de la functionari pina la VIP-uri, agreeaza mincarea chinezeasca. Restaurantul Wu Xing, deschis pe 4 august 1999, are acum 32 de angajati, inclusiv un maestru-bucatar chinez. Pentru ca afacerea sa mearga ca pe roate, Sabin a cumparat sase autoturisme Tico cu care onoreaza comenzile preluate prin intermediul a sase linii telefonice fixe si doua mobile. In plus, ca orice restaurant care se respecta, Wu Xing are si o linie telefonica destinata in exclusivitate sugestiilor sau reclamatiilor. Asa se face ca, in doar un an, Wu Xing a cucerit cele mai variate categorii de clienti: de la cetateni obisnuiti, pina la companii importante precum Coca-Cola, AutoRom Mercedes, majoritatea bancilor si a companiilor din mass-media. Romanii mai excentrici prefera meniul traditional preparat la Wu Xing chiar si la nunti. Calitatea si rapiditatea - punctul forte al afacerii Un restaurant chinezesc cu livrare la domiciliu are, ca orice afacere, si avantaje, dar si unele dezavantaje. Spre deosebire de un restaurant normal, cel cu servire in exclusivitate la domiciliu nu necesita foarte mari cheltuieli si investitii in mobilier si alte dotari. In schimb, intr-un astfel de restaurant se lucreaza sub presiunea timpului, stresul fiind foarte mare. "Daca nu dau dovada de calitate si de rapiditate, nu am cum sa exist pe piata", afirma Sabin. "In loc sa am doar patru oameni la bucatarie, am zece, iar toate preparatele se fac la comanda, nimic nu este semipreparat", adauga directorul restaurantului. El recunoaste ca mincarea traditionala chinezeasca este un lux, deoarece costa foarte mult atit ca preparare, cit si ca ingrediente. Cu toate acestea, Sabin spune ca preturile practicate in restaurantul sau au ramas neschimbate de un an la 80% din produse, in conditiile in care toate restaurantele au dublat preturile. Directorul restaurantului Wu Xing afirma ca, din punct de vedere al infiintarii unui asemenea restaurant, lucrurile nu sint cu mult mai complicate decit in cazul unuia clasic. Fata de orice restaurant normal, cu servire la mese, cel cu livrare la domiciliu are nevoie de doua avize in plus: unul privind ambalajele si unul de transport. El mai spune ca in privinta ambalajelor a avut ceva bataie de cap pina a gasit in Olanda un tip de carton foarte rezistent si impermeabil. Pizza chinezeasca apare si pe piata romaneasca Pentru ca cererea este foarte mare, iar comenzile se onoreaza cu greu din cauza traficului infernal din Bucuresti, proprietarii de la Wu Xing vor deschide la mijlocul lunii octombrie un nou restaurant. Astfel, numarul angajatilor aproape ca se va dubla, iar timpul de livrare a preparatelor va fi cuprins intre 30 si 60 de minute. Totodata, gama produselor se va largi la circa 150 de preparate, printre care supe si, in premiera pe piata romaneasca… pizza chinezeasca. Pentru necunoscatori, trebuie spus ca denumirea restaurantului Wu Xing simbolizeaza cele cinci elemente ale existentei in filosofia chineza: lemn, apa, metal, foc si pamint. Alegerea acestui simbol pentru restaurant s-a facut din dorinta proprietarilor sai de a pastra traditia diversitatii. NICOLETA BURTAN 17.000 de miliarde de lei in certificate de trezorerie Conform statisticilor Ministerului Finantelor, in perioada ianuarie - august 2000, populatia a cumparat certificate de trezorerie in valoare totala de 17.000 miliarde lei. Valentin Lazea, secretar de stat in MF, a anuntat ca vinzarile de certificate de trezorerie vor continua pina la sfirsitul anului, chiar intr-un ritm superior celui de pina acum. Sursa citata a anuntat ca pina la finele anului este foarte probabil ca dobinzile practicate sa nu mai fie aceleasi cu cele de pina acum, ci sa cre100sca. Valentin Lazea a subliniat ca Ministerul Finantelor a lansat in cursul saptaminii trecute o noua emisiune de certificate de trezorerie in lei pentru populatie, cu o dobinda anuala de 42% pe an si scadenta de 90 de zile. Oficialul MF a lasat sa se inteleaga ca emisiunea se bucura de succes deoarece, in primele zile, trezoreriile din Bucuresti si din tara au incasat aproape 340 miliarde lei. Referitor la sumele provenite din emisiunile de certificate de trezorerie, Lazea a subliniat ca ele vor fi utilizate la finantarea serviciului datoriei publice interne. ( O.Z. ) Pina la 31 octombrie, Agricultorii pot cumpara seminte de griu subventionate Tinind cont de conditiile dificile in care isi desfasoara activitatea agricultorii, cabinetul Mugur Isarescu a decis sa subventioneze in proportie de 37% pretul semintelor de griu provenite din productia interna. Astfel, in bugetul Ministerului Agriculturii si Alimentatiei din 2000 si 2001 va fi prevazuta suma de 357 miliarde lei, necesara acoperirii subventiei. Pentru a beneficia de subventie, agricultorii trebuie sa-si procure seminte subventionate pentru campania agricola din toamna acestui an numai de la agentii economici autorizati pentru cultura de griu. Termenul maxim pina la care pot fi cumparate semintele de griu a fost stabilit 31 octombrie 2000. Pretul de livrare a semintelor de griu provenite din productia interna si comercializate de agenti economici autorizati poate fi diferentiat, cu conditia respectarii nivelului maxim de reducere prevazut si a valorii maxime stabilite. Agentii economici autorizati care comercializeaza seminte provenite din import nu vor beneficia de subventii. ( N.B. ) Mostenire pentru guvernarea viitoare Romania imprumuta 100 milioane de euro de pe pietele externe de capital Secretarul de stat in Ministerul Finantelor, Valentin Lazea, a anuntat ieri ca emisiunea de obligatiuni pe pietele internationale de capital, de negocierea careia se va ocupa Deutsche Bank, va avea o valoare preconizata de 100 milioane euro si o scadenta de trei ani. Lazea a aratat ca alegerea Deutsche Bank a fost facuta dupa selectia ofertelor, pe baza de criterii privind cantitatea de bani atrasa, dobinda emisiunii si scadenta. El a precizat ca banca germana a promis dobinda cea mai competitiva, cu un randament de 11%. Subliniind faptul ca in acest an tara noastra a incercat fara succes sa iasa de trei ori pe pietele externe de capital, insa nu din vina autoritatilor de la Bucuresti, Lazea a spus ca "guvernul a calculat toate datele acestei emisiuni". ( O.Z. ) Lider mondial in constructia de antene, Firma Kathrein Werke va produce pina la 1.500.000 de antene de emisie-receptie O parte din productie va fi transferata la Timisoara In urma cu nici un an, la Timisoara se inaugura uzina Kathrein, o investitie de doua milioane de marci germane facuta de liderul mondial in constructia de antene de orice tip. Reunind peste 49 de intreprinderi in 20 de tari din cinci continente, firma Kathrein Werke are 6.000 de angajati in intreaga lume si inregistra la sfirsitul anului 1998 o cifra de afaceri de 1.109 milioane de marci germane. Ieri, in prezenta prof. dr. Anton Kathrein, a lui Mihail Carciog si a autoritatilor locale, la Timisoara a fost inaugurata o noua sectie de productie si data in primire prima antena de receptie realizata in Romania. "Daca ma intorc cu gindul in trecut constat ca in scurt timp s-au realizat foarte multe lucruri", a declarat prof. Anton Kathrein. "Daca in urma cu un an existau in Romania doar un milion de posesori de telefoane mobile, astazi exista deja peste doua milioane de utilizatori. Acordarea de licente UMIS in Germania va schimba si strategia Kathrein pe urmatorii ani. Actualii operatori GSM trebuie sa mareasca numarul statiilor de baza si, prin urmare, numarul de antene va creste de 4-5 ori. In acest an, Kathrein va produce intre 500.000 si 1.500.000 de antene, iar o parte din aceasta productie va fi transferata la Timisoara". Paralel cu dezvoltarea uzinei de la Timisoara - care se doreste a fi un centru de competenta care sa deserveasca cu intreaga paleta a sistemelor Kathrein intreg sud-estul Europei - Centrul de Cercetare "Kathrein" din cadrul Universitatii Politehnica din Timisoara a inregistrat primele succese. 13 studenti absolventi de Politehnica au realizat lucrari de diploma de exceptie dupa un stagiu de trei luni la uzinele Kathrein din Rosenheim, trei dintre ele fiind adevarate inventii. "Studentii din Timisoara sint extraordinari si sint foarte destepti", a declarat in exclusivitate pentru "Evenimentul zilei" prof. Kathrein. "Va dau un singur exemplu. Un student din Elvetia a stricat citeva antene pina a reusit sa-si realizeze proiectul. Unul din studentii de aici a realizat o lucrare de exceptie, impecabila, fara sa distruga nimic. Si noi, de astfel de oameni avem nevoie, de aceea toti studentii care au fost acolo vor fi angajati aici, la Timisoara". Tot ieri, si tot ca o premiera, a fost predata Societatii Nationale de Radiocomunicatii prima antena de Broadcast TV fabricata integral la Timisoara. Antena va fi plasata in zona Herastrau Bucuresti si va servi programelor nationale publice 1 si 2 in Bucuresti si imprejurimi. Construita dintr-un stilp in trei parti, antena are o lungime de 13 metri si o greutate de 2 tone. AMIRA DAMIAN 