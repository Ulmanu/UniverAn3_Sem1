 Politia si piata papiroaselor ______________________________________________________________________ Nu cred ca exista in Bucuresti vreun tinar sa fi mers de doua-trei ori in discoteci si sa nu fi auzit in care dintre ele se vind droguri. Daca stii sa formulezi intrebarea si sa-ti dregi putin glasul, afli pietele de "paparoase" tot asa de usor cum ai primi explicatii despre troleibuzele care trec pe la Gara de Nord sau pe la Universitate. Numai cine nu vrea nu afla. De-a lungul anilor s-au format cercuri din ce in ce mai largi, unde trasul pe nas sau fumatul tigarilor cu droguri a devenit o obisnuinta. In doua discoteci din centru sau in caminele studentesti din Regie comertul e aproape nonstop. Cum se face ca politia, in patru ani, n-a descins nici macar o data in aceste locuri? Sau, daca a facut-o, a "recoltat" numai plevusca. Prostituate, oameni cu buletine expirate sau hoti marunti! In acelasi timp, patronii arunca in public cu un milion de dolari ca si cum ar face cadou o minge de fotbal, iar bodyguarzii circula numai cu masini scumpe, desi cistiga legal cam 250 de dolari pe luna. Ceva nu-i in ordine in toata aceasta lume! Si exclamatia aceasta am avut-o mai multi, fara sa stim exact unde sint radacinile raului. Invocam coruptia, invocam contrabanda cu tigari, invocam mafia, invocam minariile politicienilor si afacerile oneroase ale unor ofiteri superiori din politie. Abia dupa ce a izbucnit acest scandal al drogurilor disparute avem o imagine ceva mai clara a situatiei. Sute de kilograme s-au volatilizat. De buna seama ca n-au fost date la gaini! Au fost introduse pe piata romaneasca si valorificate cu amanuntul. Ceea ce ne duce cu gindul la sume exorbitante. Si incepem sa deslusim cum au aparut vilele unor ofiteri, masinile luxoase (pe care le folosesc numai in weekend!), cum unii proprietari de baruri si discoteci sint mai influenti decit ministrii, si de ce politia mai intercepteaza cite un transport international de droguri, dar nu reuseste sa prinda nici un distribuitor roman mai de dai, Doamne. Si intelegem si de ce toata aceasta situatie a fost tratata cu discretie de politie. Pricepem chiar frumusetea de carnaval a "Operatiunii Luna", menita a ne lasa cu gura cascata. Si mai realizam ceva. Ca situatia e mult mai grava decit ne imaginam. Pe de o parte, marii nostri experti in combaterea traficului cu droguri s-au dovedit a fi lipsiti de orice credibilitate in fata organismelor similare din strainatate. Acestea nu ne mai considera parteneri. Stiu deja ca transporturile internationale care tranziteaza Romania se transforma in faina de cum trec granita Mioritei, ca politia noastra recicleaza droguri cu mai mult succes decit traficantii si ca ii organizeaza pe acestia mult mai discret decit creierele din Vest. Pe de alta parte, am sfeclit-o pentru ca ne-am bagat singuri mortul in casa. Ceea ce cu greu ar fi reusit marii traficanti am izbutit noi, cu functionari ai statului. Am facut si din Romania o piata pentru droguri, si nici dracu' nu le mai scoate definitiv. Probabil ca nici introducerea unor pedepse mai grave nu va tempera fenomenul si ne-am putea gasi in situatia limita de a cere pedeapsa cu moartea pentru cei care distribuie aceste substante. Asa au procedat si tarile care au scapat fenomenul de sub control. Adevarul e ca romanii nu prea isi dau seama ce consecinte nefaste are consumul de droguri. Ei stiu cite ceva doar de la televizor si din reportaje despre Europa de vest si America. Inca nu au avut ocazia sa vada cu ochii lor oameni nenorociti pe viata, inca nu cunosc implicatiile sociale si n-au fost prea multi in situatia de a avea un cunoscut sau o ruda apropiata care a luat-o razna din cauza dependentei. Dupa parerea mea, am pierdut o zona de inocenta, una dintre putinele cu care ne-am ales din anii comunismului. Si am pierdut-o ca prostii, luindu-ne cu de la noi putere o belea pe cap, una dintre cele mai cumplite ale sfirsitului de mileniu. Campania dusa de guvernul Nastase impotriva hotiilor din conductele de petrol e bine venita. Da populatiei sentimentul ca legea inca n-a ajuns de risul curcilor. Dar marele pariu ar trebui sa fie reintroducerea unei minime curatenii in aparatul politienesc. De aici provine si ciuruirea masiva a conductelor de benzina si motorina, si tot de aici vine si cresterea alarmanta a pietei drogurilor din Romania, in special din Bucuresti. Iar daca guvernul Nastase si noul ministru de interne vor acoperi cu nisip aceste afaceri necurate, cu siguranta ca avem de-a face cu un gest sinucigas. Guvernul isi pune singur cruce! _________________________________________________________________ 