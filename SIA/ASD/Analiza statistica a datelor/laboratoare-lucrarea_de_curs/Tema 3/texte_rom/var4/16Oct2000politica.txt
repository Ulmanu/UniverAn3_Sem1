 Partidul inainte de toate Gunoaiele din Calarasi au ajuns motiv de disputa electorala In municipiul Calarasi, gunoaiele sufoca orasul si pot produce oricind epidemii cu consecinte grave. Noua echipa instalata la primarie, formata in majoritate din oameni ai PDSR, incearca sa dea de lucru clientelei proprii tragind pe linie moarta Societatea de Salubrizare condusa insa de un consilier local de la CDR-2000. Pe fondul conflictului intervenit intre primarie si SC "Salubritatea" SA, calarasenii culeg acum roadele votului dat PDSR. Primaria matura din doua in doua zile Dupa alegerile locale, relatia dintre Primaria Calarasi si SC "Salubritatea" SA s-a deteriorat zilnic. Prin Hotarirea de Consiliu nr. 66 din 27.07.2000, primaria inainteaza comanda de lucrari catre societatea "Salubritatea" doar pentru 40% din strazile municipiului (ca si cind doar de pe aceste strazi percepe impozite), iar maturatul stradal este solicitat o data la doua zile. Directorul societatii, consilierul CDR, Mandache, ne-a declarat ca niciodata SC "Salubritatea" SA n-a lucrat la capacitate intreaga. Privatizata de curind, societatea desprinsa din fosta regie locativa a fost cumparata de PAS cu aproximativ 700 de milioane de lei. In conditiile in care nu primeste de la primarie lucrari, "Salubritatea" nu poate rezista, cei peste 160 de salariati fiind in pericol de a ramine pe drumuri. Mai mult, SC "Salubritatea" are de incasat, conform celor spuse de viceprimarul Vasilache, o suma de peste un miliard de lei. Rica dintre pedeseristii instalati la conducerea primariei si cei de la "Salubritate" a condus la situatia dezastruoasa pe care municipiul resedinta de judet o are in ceea ce priveste curatenia. 18 rampe pentru containerele de gunoi neracordate la apa si canalizare, o groapa de gunoi care incalca regulile de mediu, fiind amplasata mult prea aproape de bratul Borcea, atitudinea absolut dezinteresata a autoritatilor publice locale fata de riscul izbucnirii unor epidemii reprezinta tot atitea motive de nemultumire pentru populatia orasului. Situatia curateniei in Calarasi a devenit obiect de disputa si chiar prilej de rasplata pentru apropiatii partidului care conduc Primaria Calarasi. Gunoier pentru partid! Invocind faptul ca "Salubritatea" SA solicita circa 90.000 de lei/mc de gunoi ridicat si ca nu este suficient de bine dotata pentru a asigura curatenia unui oras cu 100.000 de locuitori, conducerea primariei a gasit doua solutii. In prima faza s-a anuntat infiintarea unui serviciu propriu de salubrizare in cadrul societatii "Pavaje Spatii Verzi", desprinsa tot din fosta regie si care se afla in subordinea primariei. In acest sens, autoritatile vor sa creeze 140 de posturi in cadrul acestei societati. Surse din anturajul SC "Salubritatea" SA afirma insa ca manevra are drept scop rasplatirea fidelilor PDSR cu o slujba bunicica de bugetar si scoaterea de pe piata a societatii conduse de un consilier CDR. Nu mai conteaza pentru nimeni ca viitoarea societate nu are nici un utilaj pentru a desfasura activitatea de salubrizare din moment ce in Consiliul Local majoritari sint cei de la PDSR. Ei au stabilit deja ca, din primavara, din bugetul local sa fie alocate sumele necesare dotarii societatii primariei. Pentru a nu fi insa acuzati ca vor sa distruga "Salubritatea", reprezentantii primariei au lansat si ipoteza gasirii a inca unei societati comerciale din Slobozia care sa participe la salubrizarea orasului. Aceasta hotarire a municipalitatii a creat un adevarat razboi al gunoiului, din care nu au de pierdut decit locuitorii din Calarasi. In acest conflict, fiecare din parti are argumentele ei. Cu certitudine, salubrizarea municipiului trebuie facuta de profesionisti si nu de membri de partid transformati in gunoieri cu salarii frumoase. Pina la rezolvarea conflictului, Calarasiul ramine sa se sufoce in continuare de gunoaie, in timp ce locuitorii platesc taxe si impozite tot mai mari catre primarie. Asa se intimpla in momentul in care interesul cetateanului de rind este calcat in picioare numai de dragul favorizarii unor oameni a caror singura calitate este data de carnetul de partid. PETRONEL TUDOR In fata "intelectualilor dezorientati", premierul si-a prezentat oferta electorala Isarestii, pe scena Ateneului Roman Dupa ce si-a lansat oficial candidatura pe 11 octombrie, Mugur Isarescu a considerat ieri ca si oferta sa electorala merita sa fie prezentata alegatorilor intr-un cadru mai deosebit. Drept pentru care, acest eveniment s-a consumat la Ateneul Roman, un spatiu care s-a dovedit neincapator pentru invitatii lui Isarescu. Vina pentru inghesuiala de nedescris nu apartine candidatului, ci organizatorilor, care au facut o estimare gresita fie a numarului de invitati, fie a numarului de locuri disponibile. Asa ca in sala s-au inghesuit, care pe unde au putut, consilieri prezidentiali (Zoe Petre si fiul - Dan Petre, Iustin Tanase, Cristian Preda, Alexandru Stanescu), ministri (Nicolae Noica, Ion Caramitru, Vlad Rosca), lideri de partid - Ion Diaconescu, Varujan Vosganian, Adrian Iorgulescu, Victor Ciorbea, Decebal Traian Remes, Victor Surdu, seful campaniei electorale a CDR-2000, Dorin Marian, precum si personalitati din alte sectoare ale vietii sociale: caricaturistul Mihai Stanescu, Angela Similea si multi altii. Nici macar fiica lui Mugur Isarescu, Lacramioara - consilier personal al candidatului -, nu prea isi gasea locul in sala. La un moment dat, Nicolae Manolescu i-a transmis un mesaj de la prezidiu, cum ca ar avea un loc rezervat linga familia sa. Ileana Isarescu, prima aparitie in campanie Timp de aproximativ doua ore si jumatate, personalitati ale vietii noastre politice, culturale, dar si distinsi anonimi din diverse clase sociale au tinut sa-si prezinte motivele pentru care Isarescu merita sa fie votat. Nicolae Manolescu, cel care s-a ocupat si de stringerea semnaturilor pentru Mugur Isarescu, a declarat ca desi nu-l cunoaste foarte bine pe actualul premier, il crediteaza pentru trei calitati: "Este competent, sincer si simpatic. Oameni competenti sint multi, dar nu sint folositi, oameni sinceri sint mai putini, iar demnitarii au multe insusiri, dar simpatici nu sint. Daca va fi ales, oamenii se vor bucura sa vada un om care stie sa zimbeasca". Un alt vorbitor, Gabriel Liiceanu, a facut o expunere mult mai plastica: "Sint un intelectual dezorientat. Nu cred ca Isarescu este Fat-Frumos al politicii romanesti, epoca iluziilor politice a trecut". Ba mai mult, l-a desemnat pe Isarescu drept candidatul capabil "sa inlature cinci spaime electorale": spaima de clasa politica (care a facut 10 ani "de mascarada", Mugur Isarescu fiind "singurul candidat serios care nu s-a balacit pe scena politica", care are "prospetime si un anumit grad de virginitate"); spaima de oscilatie a Romaniei (Isarescu reprezentind "singurul candidat care da senzatia de continuitate"); spaima de saracie ("Mugur Isarescu da senzatia ca se gindeste nu la ce ni se va da, ci la ce putem noi sa facem"); spaima de imaginea noastra externa, si, in final, spune Liiceanu, "spaima mea personala, a celui care sovaie, pentru ca lichelele nu sovaie, ele dau buluc". Sotia candidatului, Ileana Isarescu, a avut ieri prima aparitie electorala: "Sotul meu a luat aceasta hotarire singur, iar eu o respect. Il voi sprijini doar in masura in care mi-o va cere". Singurul impediment in calea acestei candidaturi, din cite spunea Ileana Isarescu, este mezinul familiei, Costin Isarescu, "care si-ar dori sa stea mai mult timp cu tatal sau". Planuri politice de viitor A urmat si oferta propriu-zisa, prezentata sub sloganul: "Mugur Isarescu - E pregatit sa conduca. Iata ce trebuie facut". Dupa ce a enumerat erorile strecurate in economie - "Nu credem suficient in economia de piata", "Nu am privatizat suficient de repede", "Nu avem curajul sa ducem lucrurile la bun sfirsit", "Nu stimulam productivitatea, contam prea mult pe redistribuire", "Nu ne-am debarasat de sistemul pagubos al cautarii de rente pe seama statului", "Nu stabilim prioritati in utilizarea resurselor publice" - Isarescu a oferit remediile sale: "Bunastare prin crestere economica", "Autoritatea statului", "Prioritatile reformei: privatizarea, utilitatile, banul public". In ceea ce priveste viata politica, intentiile lui Isarescu sint: modificarea sistemului de vot pentru ca "votul pe liste tinde sa devina un instrument de coruptie politica, (...) trecerea, pina in anul 2004, la un sistem electoral mixt, in care votul uninominal pe circumscriptii electorale este dominant in raport cu listele centrale". De asemenea, Isarescu a precizat ca va analiza si oportunitatea modificarii Constitutiei. De asemenea, s-a angajat, in eventualitatea in care va deveni presedinte, ca va intari siguranta nationala, iar in politica externa va continua eforturile de integrare euroatlantica. Ion Diaconescu promite sa-i fie alaturi lui Isarescu cu toata puterea sa Cel care l-a urmat pe Isarescu la prezidiu a fost presedintele CDR-2000, Ion Diaconescu, care a subliniat ca votarea lui Isarescu "inseamna sa mergem inainte". Cealalta alternativa: "Sa batem pasul inapoi, sa ne ancoram la mentalitatile trecutului comunist". "Avem incredere in capacitatea dumneavoastra. Cu toata puterea noastra va vom fi alaturi", a mai spus Diaconescu. Dupa alte citeva scurte luari de cuvint, lansarea a luat sfirsit, candidatul facindu-si loc printre invitati, declarindu-se increzator in sansele sale de reusita. MIHAELA CONSTANTINESCU Vicepresedintele PD Traian Basescu ridica miza: Trei candidati au fost platiti de Vantu! "Mugur Isarescu poate fi linistit: voi spune si public si in fata oricarui organ de ancheta interesat tot ce stiu despre FNI si despre Sorin Ovidiu Vantu. Sper ca si domnia sa (n.r. - Mugur Isarescu) sa foloseasca acelasi «duhovnic», adica procurorul general, pentru a spune tot ce stie despre devalizarea Bancorex, Bankcoop, Banca Agricola si multe altele legate de sistemul bancar. In orice caz, dupa o asemenea spovedanie eu sigur plec liber de la Parchet", a declarat ieri pentru "Evenimentul zilei" vicepresedintele PD Traian Basescu. El a evitat sa rosteasca numele acelui candidat la presedintie despre care spune ca ar avea strinse legaturi cu Sorin Ovidiu Vantu, ba, mai mult, sustine ca sint chiar trei candidati in aceasta postura. Totusi, Traian Basescu a spus ca nu-l viza pe Mugur Isarescu: "Stiti ca e o vorba veche - «Chelu'si pune mina-n cap». Ce-i drept, eu sint chel, dar mina-n cap vad ca si-o pune Isarescu". NARCISA IORGA "Basescu sa declare ce stie!" Prim-ministrul Mugur Isarescu ii cere in mod public procurorului general al Romaniei sa-l audieze pe vicepresedintele PD Traian Basescu pentru ca acesta din urma sa ofere datele pe care le detine cu privire la presupusa finantare a unuia dintre candidatii la presedintie de catre Sorin Ovidiu Vantu. "Traian Basescu sa declare ce stie!", a somat premierul, sugerind ca audierea lui Basescu ar trebui facuta "dupa toate regulile unei audieri publice". Basescu a afirmat vineri ca exista oameni politici platiti de omul de afaceri Sorin Ovidiu Vantu, insistind asupra faptului ca "unul dintre ei, avind o legatura strinsa cu Sorin Ovidiu Vantu, incearca sa ajunga si presedinte al Romaniei". El nu a spus despre cine este vorba, dar a precizat ca "la momentul oportun" va face aceasta dezvaluire. CRISTIAN OPREA Candidat UDMR la Presedintia Romaniei Gyorgy Frunda a fortat frontiera cu Ungaria Gyorgy Frunda, candidatul UDMR la presedintie, si-a inceput campania electorala cu o spectaculoasa trecere a frontierei de stat a Romaniei, fara pasaport. Vineri seara, dupa o intilnire cu electoratul din Simian, localitate bihoreana cu o populatie majoritar maghiara, situata la circa 500 de metri de granita cu Ungaria, Gyorgy Frunda si-a surprins staff-ul electoral, cotind-o rapid spre statul vecin. "Hai sa facem un semn catre Europa", a spus candidatul UDMR in timp ce trecea hotarit peste fisia arata, spre punctul de trecere a frontierei Nyirabrany. "E doar un teren arat, nu un teren minat", si-a incurajat candidatul echipa. Cu o mica ezitare, gestul lui Frunda a fost urmat de subprefectul de Bihor, Lakatos Peter, si vicepresedintele Consiliului Judetean, Alexandru Kiss. Surprinsi de vizita neanuntata a candidatului roman la frontiera, vamesii unguri si-au anuntat rapid superiorii pentru a rezolva problema ivita inopinat la granita. Acestia au sosit insa cu o mica intirziere, tocmai cind Frunda se reintorsese in tara. Pe 20 octombrie, autoritatile romane si ungare intentioneaza sa deschida un punct de trecere a frontierei prin Valea lui Mihai - Bihor si Nyirabrany - Ungaria, urmind ca Vama Valea lui Mihai - Nyirabrany sa fie redata traficului international. Pina atunci, peste fisie, prin perimetrul viitoarei vami, Valea lui Mihai - Nyirabrany, se pot vedea doar urmele pasilor candidatului UDMR la Presedintia Romaniei. MIRUNA IONESCU Bref Premierul ezita sa-l schimbe pe Romica Tomescu Solicitat de ziaristii care l-au insotit, simbata, la Iasi sa se pronunte cu privire la solicitarea PNTCD de schimbare din functie a ministrului apelor, padurilor si protectiei mediului, Romica Tomescu, primul-ministru Mugur Isarescu a evitat sa dea un raspuns concret. El a afirmat ca "aceasta este o problema minora in comparatie cu punerea in aplicare a Legii Lupu". El a insistat ca, acum, "important este ca legea sa functioneze". Conducerea taranista a hotarit saptamina trecuta inlocuirea lui Romica Tomescu cu Tanase Barde, la Ministerul Mediului. Mugur Isarescu a mai discutat, vineri, cu presedintele Ion Diaconescu despre aceasta problema, insa a evitat sa spuna care a fost rezultatul intilnirii. (C.O.) Unul mai putin in cursa prezidentiala Prima retragere din cursa prezidentiala a fost inregistrata ieri. Pavel Corut, candidat al Partidului Vietii Romanesti, a decis sa renunte la participarea in alegerile prezidentiale. Motivul? "Lipsa unui suport financiar solid pentru a se angrena in confruntarea mediatica cu candidatii marilor partide, dar si din cauza numarului mare de candidati, candidatura neaducind nici un avantaj PVR", dupa cum a declarat Corut. Totusi, PVR va participa la alegerile parlamentare, Pavel Corut candidind pe locul unu la Senat pentru Bucuresti. (T.G.) Vacaroiu daruieste masa electorala cu 70 de milioane PDSR isi propune sa faca, pentru alegerile generale, o campanie electorala "cu cit mai putina cheltuiala", dupa cum a afirmat vineri seara, la Suceava, vicepresedintele partidului Nicolae Vacaroiu. "Chiar si presedintele Ion Iliescu a cerut o campanie electorala decenta, sa nu risipim banii", a spus Nicolae Vacaroiu, adaugind ca PDSR se va axa pe intilnirile si discutiile cu oamenii. In ceea ce-l priveste, ca si candidat pentru Senat in judetul Arges, pe locul I, Nicolae Vacaroiu a afirmat ca va contribui in campania electorala cu 60 - 70 de milioane de lei, dar a recunoscut ca "aduc si sponsori". (T.A.) Simona Marinescu in duet cu Mircea Rusu Simona Marinescu a cintat simbata, pe scena teatrului din Calarasi, "voce la voce" cu Mircea Rusu imnul PD, in fata a peste doua sute de spectatori. Simona Marinescu a luat in liceu lectii de canto si, dupa cum ea insasi declara, a cistigat chiar un premiu la un concurs pe litoral si era la un pas de a fi membra a grupului Song. Evenimentul s-a produs o data cu lansarea candidatilor PD de Calarasi, urmata fiind de un spectacol intitulat "Lumea de roua", realizat de Mircea Rusu Band cu concursul lui Adrian Pintea si Gabriela Cordea. (N.I.) Curatenie de toamna la "Dimineata" Incepind cu data de 1 noiembrie, la cotidianul "Dimineata" se va termina curatenia de toamna. Ziarul va aparea intr-un nou format (tabloid, 16 pagini), iar staff-ul redactional va fi condus de publicistul si scriitorul Stefan Mitroi. 3 milioane de romani vor vota cu cartea de alegator Directia Generala de Evidenta Informatizata a Persoanei, din cadrul Ministerului de Interne, a finalizat prima etapa de editare a cartilor de alegator. In prezent, au fost tiparite aproximativ 2.300.000 de carti de alegator, insa conducerea directiei estimeaza ca aproximativ 3.000.000 de romani vor primi, la domiciliu, aceste documente pina in ziua votului. Cartea de alegator se face in baza cartii de identitate si este gratuita. Cetatenii care nu au carti de identitate vor vota, in continuare, cu buletinul. (D.N., P.C.) Legalitatea CDR-2000, subiect de sedinta Liderul CDR-2000, Ion Diaconescu, se intilneste astazi cu liderii partidelor care fac parte din Conventie. Scopul intilnirii este definitivarea problemei protocolului CDR-2000 - inscrierea lui la TMB. "Trebuie neaparat sa rezolvam aceasta problema repede", se lamenta Diaconescu ieri, pe holurile Ateneului, cu ocazia lansarii ofertei electorale a lui Mugur Isarescu. Neinscrierea CDR-2000 ii impiedica pe componentii Conventiei sa-si desfasoare campania electorala. In cazul in care nu vor reusi sa sa inscrie la tribunal, inscrierea aliatilor se va face la Biroul Electoral Central. (M.C.) Vantu are prieteni in PDSR Nicolae Vacaroiu, aflat vineri la Suceava, a tinut sa infirme faptul ca intre el si Sorin Vantu ar exista o relatie de prietenie, asa cum se vehiculeaza. El considera ca "Sorin Vantu este un om de o inteligenta deosebita" si nu crede ca a incalcat legea in tranzactiile pe care le-a facut. Sorin Vantu este actionarul majoritar la Banca Romana de Investitii, condusa de Vacaroiu, detinind peste 99% dintre actiuni. In ciuda acestui fapt, Vacaroiu sustine ca "banca nu are nici o legatura cu Gelsor si Sorin Vantu". Vacaroiu a mai spus ca BNR a verificat modul in care au fost obtinuti banii actionarilor si a precizat ca, la ora actuala, in aceasta banca, Sorin Vantu are doar actiuni si nu se implica in activitatea BRI. (T.A.) "Ursul" Melescanu da tircoale "borcanului cu miere" de la Dacia Felix Casa Vernescu a fost simbata seara gazda unui eveniment deosebit: Liviu Mandler, noul presedinte - director executiv al postului de televiziune TELE 7 abc si membru in Consiliul de Administratie al Bancii Dacia Felix, si-a sarbatorit implinirea a 50 de ani. Noua sa calitate, adaugata celei vechi de bancher, a facut ca petrecerea sa fie onorata de VIP-uri din toate domeniile. Printre invitati s-a numarat si Teodor Melescanu, insotit de doamna Felicia Melescanu si de un alai de purtatori de garoafe la butoniera. Probabil ca presedintele ApR gaseste utila o astfel de relatie pentru vistieria din ce in ce mai goala a partidului sau. (St. Toth) Primul contact al lui Isarescu cu electoratul, primele promisiuni La Raducaneni-Rosu, alaturi de ministrul Nicolae Noica, prim-ministrul Mugur Isarescu a participat la inaugurarea oficiala a podului care leaga localitatea de drumul judetean. Pina la construirea podului, din banii alocati de Ministerul Lucrarilor Publice si Amenajarii Teritoriului in cadrul programului de reabilitare a satelor, asezarea era izolata mai multe luni pe an de restul comunei si de drumul judetean. Urmatorul popas a fost la Grozesti, unde premierul a promis ca drumul comunal va fi asfaltat cit de curind, iar fondurile vor fi luate din rezerva de stat. La Grozesti a fost si primul popas unde, in casa unui tractorist, a prinzit alaturi de apropiatii sai, carora li s-a alaturat si Victor Surdu, care a lucrat timp de zece ani in aceasta localitate. La masa s-au servit sarmalute in foi de vita si placinte poale-n briu. Isarescu a insistat, la finalul vizitei in cele doua comune, asupra faptului ca nu trebuie sa se mai duca oamenii de la sate la orase pentru a cunoaste civilizatia, ci trebuie adusa civilizatia minima la sate. Adica, apa curenta, canalizare si drumuri asfaltate. Premierul s-a intilnit, in cursul serii, la sediul Primariei Iasi cu oficialitatile locale, unde i-a fost decernat titlul de "Cetatean de onoare" al Iasiului. CRISTIAN OPREA Jurnal de campanie Stolojan si-a lansat programul la Tirgoviste In vechea Cetate de Scaun de la Tirgoviste, simbata, chiar de ziua Sfintei Parascheva, Theodor Stolojan a tinut sa-si faca debutul in campania electorala pentru Presedintia Romaniei printre cetatenii orasului natal. Nu putini au fost fruntasii liberali care au tinut sa fie alaturi de candidatul lor: Mircea Ionescu-Quintus, Andrei Chiliman, Victor Babiuc, Dinu Zamfirescu, Eugen Vasiliu, Radu F. Alexandru, Paul Pacuraru, Daniela Crasnaru, Matei Guran, Cornel Boiangiu, Sorin Stanescu, Constantin Muller, Cristian Iordanescu, Laurentiu Olan (subprefect al Capitalei) - ultimii trei fiind candidati pe listele parlamentare ale PNL in Dimbovita. Deloc afectat de "urechelile" Consiliul National pentru Studierea Arhivelor Securitatii si Consiliului National al Audiovizualului, Mircea Dinescu a fost din nou linga Theodor Stolojan. Dinescu a reafirmat ca il va insoti pe candidatul PNL la intilnirile cu electoratul: "Nici cind eram mic si ma pirau lui tata, in lipsa mea, nu m-a afectat. Dar acum cind sint mare?". Desi campaniile electorale se bazeaza pe stringeri de miini in dreapta si-n stinga, pe promisiuni facute in gura mare, Stolojan ramine consecvent cu stilul cu care ne-a obisnuit: prefera sa asculte pasurile oamenilor, sa tina cont de solutiile pe care ei le propun, fara a se lansa in fagaduieli ca laptele si mierea vor curge riuri imediat dupa ce se va instala la Cotroceni. Candidatul PNL nu s-a abatut nici in Tirgoviste de la principiul: "O campanie in care trebuie aratat adevarul, fara cea mai mica minciuna!". "Campaniile electorale de pina acum au adus oamenilor mult circ si prea putina piine!" Ovationat "la scena deschisa" de cei care au umplut Casa Nationala a Sindicatelor din Tirgoviste, Stolojan a tinut un discurs scurt, mai mult tehnic. El a multumit celor cu care s-a intilnit in saptaminile si lunile din urma "pentru caldura cu care ma sustineti, sinceritatea cu care imi impartasiti problemele pe care le aveti fiecare, familiile dvs., comunitatile in care traiti, pentru indemnul de a continua batalia inceputa si, nu in ultimul rind, pentru bogatia de idei si solutii pe care le-am putut desprinde din aceste intilniri". Stolojan a explicat de ce nu este adeptul stilului de campanie cu care au fost obisnuiti romanii pina acum: "Campaniile au lasat putine lucruri bune in urma lor pentru romani! Campaniile de urbanizare fortata, campanii de colectivizare..." Candidatul PNL a trecut in revista si campaniile postdecembriste, anuntate pe rind cu tam-tam, dar "bifate" pe lista ratarilor: "Am avut in fiecare an cite o campanie de macrostabilizare. Rezultatul: am ajuns ultima tara dintre tarile Europei centrale si de sud-est care nu a pus sub control inflatia. Am avut o campanie de privatizare care a adus Romaniei, in 10 ani, mai putini bani decit Poloniei intr-unul singur! Am avut o campanie contra coruptiei, doar ca ea s-a facut dupa principiul «Combatem coruptia, dar ii protejam pe corupti!»". Fata de campaniile electorale de pina acum, Stolojan a preferat sa rezume convingerile "oamenilor simpli, necajiti", cu care a stat de vorba. Pe post de purtator de cuvint al acestora, Stolojan a spus de ce nu vrea acum, cind a intrat in politica, sa ingroase rindurile celor care, timp de 10 ani, au tot avut experienta campaniilor electorale: "Pentru oamenii necajiti, campaniile electorale sint un lung prilej de promisiuni goale din partea unora care nu au nimic de spus tarii si oamenilor ei. Au avut in schimb de profitat din plin de avantajele puterii! Campaniile electorale au mai insemnat, pentru multi oameni necajiti, o utilizare abuziva a presei, cu rezultate prea putin convingatoare, electoratul alegindu-se cu mult circ si prea putina piine! Au fost prilej pentru ca o serie de politicieni sa refuze dialogul, dezbaterea, dindu-le oamenilor senzatia ca minciuna, insulta, denigrarea si calomnia sint armele legitime ale luptei electorale si «calitatile» de care are nevoie un politician. Nu vreau sa ingros aceste rinduri si nici nu am de gind sa particip la astfel de campanii!" "Avem nevoie nu de o piine in plus, ci de schimbarea standardului de viata" Candidatul PNL a realizat pentru cei prezenti o radiografie a "starii economiei noastre" in raport cu economia mondiala, pentru a motiva de ce Romania are nevoie nu de o crestere economica, ci de un mare salt economic: "Cresterea economiei mondiale a fost in acesti ani de aproape 5 la suta, iar in Romania, daca nu stagnam, crestem la 1 sau 2 la suta; nu facem decit sa adincim prapastia dintre noi si ceilalti. Acest salt ar putea sa duca la o crestere semnificativa a salariilor, cu 200-300 la suta. Cu maririle actuale de pensii si salarii de 5-10 la suta poti sa-ti cumperi o piine si o cutie cu medicamente in plus. Noi avem nevoie nu de o piine in plus, ci de o schimbare a standardului de viata. Efectul social al reformei in cei 11 ani ar fi trebuit sa fie crearea clasei mijlocii. Pentru ca reforma nu s-a derulat asa cum trebuie, clasa de mijloc este foarte slab reprezentata. Domeniul ei de activitate, IMM-urile, ar trebui sa fie principala sursa de rezolvare a somajului". Stolojan si-a declarat si la Tirgoviste obiectivul: "Iesirea Romaniei din saracia si subdezvoltarea in care pe nedrept sintem aruncati. Stare pe care nici unul dintre noi nu o merita! Relansarea economica, cresterea durabila, dezvoltarea nu sint pentru mine sloganuri electorale. Sint exact lucrurile pe care stiu sa le fac, pentru care ma voi lupta din prima si pina in ultima zi a mandatului meu!". Intilnirea cu cetatenii de la Casa Sindicatelor a avut loc dupa ce, impreuna cu sotia, Stolojan a participat, de la primele ore ale diminetii, la oficierea slujbei de Sfinta Parascheva, la Biserica Episcopala din Tirgoviste, de catre IPS, Arhiepiscopul Nifon. Taranistul Ion Matei indeamna: "Votati-l pe Stolojan! A venit presedintele!" Theodor Stolojan a fost prezent si la inaugurarea tomografului de la Centrul de Dializa din cadrul Spitalului Judetean Tirgoviste. Printre participantii la acest moment - nepotul lui Ion Diaconescu, deputatul PNTCD Irineu Popescu. Un alt taranist, care a luat si cuvintul la acest eveniment, a fost succesorul lui Alexandru Ciocalteu (acum membru PNL) la sefia Casei Nationale de Asigurari de Sanatate, Serban Bubenek. In fata liderilor PNL, acesta s-a declarat "bucuros" ca la acest moment a fost prezent "staff-ul unui partid foarte important" (PNL - n.r.). La capitolul prezentelor inedite s-a remarcat de departe avocatul Ion Matei, membru PNTCD, fost coleg de liceu cu Theodor Stolojan. El a reamintit celor prezenti ca cei care l-au convins pe Stolojan sa accepte, in 1991, sa preia friiele guvernului au fost Corneliu Coposu si Mircea Ionescu-Quintus. Daca avocatul Ion Matei ar fi fost membru PNL, pledoaria lui pentru "Stolojan presedinte" poate nu ar fi surprins pe nimeni. Iar finalul discursului lui Ion Matei, rasplatit cu prelungite ropote de aplauze din partea celor prezenti la Casa Sindicatelor, a venit ca sageata: taranistul si-a declarat "regretul si mihnirea" ca sefii PNTCD nu s-au alaturat demersului PNL "in sustinerea candidaturii lui Stolojan la Presedintia Romaniei". Matei a cerut "tuturor membrilor de buna credinta ai PNTCD sa-l voteze pe Theodor Stolojan". "Presedintele Romaniei il numeste pe procurorul general. Stolojan trebuie votat pentru ca a venit vremea sa se faca dreptate in aceasta tara. Tirgovistenii nu trebuie sa ramina doar «gazdele» eliminarii dictatorului, ci si cei care dau solutia viitorului - Stolojan presedinte! ACUM A VENIT PRESEDINTELE!", si-a argumentat Matei optiunea. Mircea Dinescu: "Pragmatismul lui Stolojan va da sanatate oamenilor" Dupa acest discurs, urcarea lui Mircea Dinescu pe scena a fost intimpinata de "indicatii pretioase" din sala: sa vorbeasca cel putin trei ore! Nonconformistul Dinescu a spus clar ca nici prin gind nu-i trece sa nu fie alaturi de Stolojan in campanie, "in weekend, in afara orelor de program". De aceasta data, Dinescu s-a aratat plin de intelegere fata de protagonistii evenimentelor din ultima saptamina: Iliescu - cazut in misticism, cu aceste porniri fiind numai bun pentru a fi folosit pe post de Mos Craciun; Isarescu - cel care "se duce cu taticu de mina la negocieri" - "dind drumul pe piata bancnotei de 500.000 de lei, cu chipul lui Traian Vuia". "Este prima data cind Isarescu a reusit sa puna moneda nationala in acord cu situatia Romaniei: de prabusire! Probabil ca va scoate si bancnota de 1 milion de lei, cu un MIG pe ea!" Dinescu a fost mai "milostiv" cu Emil Constantinescu. Fata de chinul acestuia, de patru ani, de a integra Romania in Europa, asa cum a promis in campania din 1996, el a spus ca era de preferat ca presedintele sa reuseasca sa integreze in primul rind Romania in Romania. Pentru Mircea Dinescu, reusita lui Constantinescu este vizibila mai ales pentru persoanele de virsta a treia: "Intra pensionarii in magazine, stau contemplativi in fata vitrinelor si ies ca de la Muzeul Antipa. Romania trebuie sa iasa din ipostaza de muzeu! Pragmatismul lui Stolojan va da sanatate oamenilor!" CRISTINA SOFRONIE 