 La o retragere ______________________________________________________________________ Cu luni si luni in urma am asternut in acest colt de pagina destule cuvinte dureroase pe seama batrinilor din politica. Atunci as fi vrut ca ele sa fie mult mai blinde, mai cumpanite. Dar elegant si cumpanit am tot scris, sugerind seniorilor din politica o retragere. N-a folosit la nimic. Numai din exasperare, limbajul s-a apropiat de acea zona care raneste. Poate asa, vechii militanti ai taranistilor, si nu numai ei, vor intelege, in sfirsit, ca un ceas politic bate a retragere si pentru ei. N-a avut absolut nici un efect. Nici de la liberali sau de la pedeserei nu s-a gasit cineva care sa receptioneze semnalul si sa traiasca un moment de constiinta. Si asa am ajuns unde sintem, cu fruntea sus spre Occident, dar stind pina in git in noroiul de acasa. Retragerea celor zece taranisti e un gest frumos. El merita tratat ca atare. Din nefericire, nu vine nici in urma unor opinii exprimate in presa, nici dintr-un profund examen de constiinta. E vorba despre o miscare obligatorie generata de realitatea economica si sociala din Romania. Retragerea lor e semnul unei infringeri. Vrind-nevrind, oricum am intoarce-o, tot asta este! Renuntarea celor zece taranisti nu e citusi de putin rusinoasa. Dar e dureroasa pina la limitele fiintei. In fond, acesti oameni au suferit, au traversat perioade crunte si au crezut in valorile democratiei, ale moralei, ale legii. Si au visat ca, intr-o buna zi, lucrurile vor reveni la normal, ca societatea se va aseza pe temelii sanatoase si ca atunci li se va da dreptate. Ba, in adincul sufletului au sperat ca va veni si vremea cind vor putea arata de ce sint in stare. Si ea a venit in 1996. Abia de atunci au putut sa faca o comparatie intre "a visa" si "a face". Sa visezi e nobil, e frumos. Sa duci la indeplinire e mult mai greu. E diferenta enorma intre prima dragoste a adolescentului si responsabilitatea familiala. Seniorii, potentati doar de visurile din detentie si de ostracizarile perioadei comuniste, s-au incurcat de-a dreptul in momentul in care au ajuns sa dovedeasca practic ceea ce pot. S-a vazut ca au adus cu ei doar o nesfirsita naivitate. Nu le-a venit sa-si creada ochilor cind au vazut colegi de suferinta mutilati sufleteste de putere, ametiti de ea, dispusi sa profite pina in prasele de placere si revansa. Cel mai dureros lucru, pe linga examenul pierdut, vine de la faptul ca oamenii acestia au fost obligati sa vada cum confratii lor se lasa dusi de aceleasi vicii si slabiciuni ca si adversarii lor de moarte. Retragerea celor zece merita cuvinte frumoase, in ciuda faptului ca se explica si prin presiunea exercitata de cei tineri. Intr-un anume fel, retragerea e o forma eleganta de a spune ca nu mai au loc pe liste (sau ar fi ocupat pozitii neeligibile). Si, totusi, gestul lor are meritul de a deschide calea unor schimbari profunde in PNTCD. Nu se poate ca aceasta fraza din declaratia politica a celor zece sa nu rasune prelung in urechile altor personalitati taraniste sau din alte partide parlamentare: "Daca, dupa exemplul de realism politic si de pragmatism si de oportunism practicat astazi de toate partidele spectrului politic romanesc, si partidul nostru se va alinia la concertul de compromisuri practicat de acestea, intr-un viitor apropiat va deveni si el asemanator lor si va parasi curind scena istoriei dimpreuna cu ele". Tirzie aceasta retragere, dureroasa si de neluat in bascalie. Toti cei zece de pe lista nu au timp sa mai incerce o data. A fost singura si ultima data, si a iesit prost. Tocmai de aceea, luciditatea aceasta, la un ceas de seara, e frumoasa si nobila. Ne obliga la un strop de intelegere, de ingaduinta si de respect. In acelasi timp, gestul lor il lasa pe Ion Diaconescu singur sub lumina reflectoarelor. Fara ceilalti, Ion Diaconescu pare incrincenat, egoist, disperat, neputincios si, in acelasi timp, ridicol in incapatinarea sa de a ramine pe baricade. Prin gestul lor, cei zece l-au expus pe Ion Diaconescu unui oprobriu aproape general. P.S. Regret enorm ca am folosit limba "chineza" atunci cind i-am explicat domnului ministru Nicolae Noica modul in care se pun titlurile intr-un ziar. _________________________________________________________________ 