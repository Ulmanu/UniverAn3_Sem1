 Mutarile "operate" de Isarescu stirnesc minia liberalilor "Demiterea unor oameni competenti pune in pericol echilibrul guvernamental" Secretarul de stat Norica Nicolai a fost demisa din aceasta functie detinuta la MMPS in lipsa sa din tara. Norica Nicolai se afla de la inceputul saptaminii in Luxemburg unde, in calitate de presedinta a Consiliului Economic si Social (CES), a avut intilniri cu primul-ministru al Luxemburgului, cu ministrul economic si al apararii nationale. Reamintim ca Norica Nicolai a fost membru PNTCD, insa, datorita sprijinului pe care a declarat ca il acorda lui Theodor Stolojan pentru Presedintia Romaniei, a trecut la PNL. Norica Nicolai ne-a declarat ca a aflat de la ziaristi despre destituirea sa, iar joi seara - cind aceste zvonuri deveneau tot mai insistente - l-a intrebat de acest lucru pe noul sau superior pe linie de partid, prim-vicepresedintele PNL Valeriu Stoica, totodata si ministru al justitiei. Iar Stoica nu stia nimic, desi sedinta de guvern abia se terminase. Mai mult, Mediafax informa joi seara, din surse guvernamentale, ca Isarescu "intentioneaza sa discute, in urmatoarele zile, cu liderii coalitiei, solicitarea acestora privind o eventuala schimbare a Noricai Nicolai din functia de secretar de stat la MMPS". Norica Nicolai: "Isarescu nu este independent, procedeaza cum ii cere PNTCD" Ieri, Norica Nicolai se afla in drum spre tara. Ea nu parea prea afectata de inlocuirea sa, ci de "atitudinea" lui Isarescu: "Este din ce in ce mai evident faptul ca, desi isi tot clameaza independenta politica, Mugur Isarescu este, de fapt, un premier al algoritmului politic. Nici pe departe nu este un independent. Ii apreciez atasamentul politic fata de PNTCD, partidul care a cerut- si obtinut - inlocuirea mea. S-a dovedit, prin destituirea mea, ca Mugur Isarescu nici macar nu a incercat sa se detaseze de algoritm. El a procedat exact cum i-a cerut si impus PNTCD. Ce ma intristeaza este ca se dovedeste ca premierul nu promoveaza competenta - nu mi-a facut vreodata vreun repros fata de activitatea mea profesionala, ci algoritmul politic. Era un gest de minima eleganta si corectitudine sa ma anunte pe mine, sau partidul din care fac acum parte, PNL - partid deloc de neglijat, care este la guvernare". Norica Nicolai este convinsa ca va ramine presedinta CES. Ultimatum liberal: "Isarescu sa inceteze vinatoarea de liberali" Desi Norica Nicolai a trecut de curind in rindul liberalilor, PNL a sarit imediat in apararea sa, dind publicitatii un comunicat de presa extrem de dur. Liberalii aduc aminte de "precedentul" creat prin debarcarea lui Alexandru Ciocalteu de la sefia CNASS - tot dupa ce acesta a parasit PNTCD in favoarea PNL. "Gestul primului-ministru ne face sa ne punem intrebarea daca dl. Mugur Isarescu mai doreste in mod sincer colaborarea cu PNL. In aceste conditii, independenta politica, atit de des invocata de premierul Isarescu, a devenit un simplu slogan electoral", afirma liberalii care atrag atentia ca ultimele demiteri s-au facut fara consultarea liderilor coalitiei, iar numirile la fel, Liviu Lucian Albu fiind "impus (la MMPS - n.r.) prin vointa PNTCD si a presedintelui Emil Constantinescu". "Se dovedeste ca PNTCD nu a pierdut postul de premier dupa demiterea lui Radu Vasile. Dupa experimentele esuate ale lui Victor Ciorbea si Radu Vasile, Mugur Isarescu se dovedeste acum a fi premierul ideal, in masura sa satisfaca orgoliile si interesele tuturor membrilor PNTCD", constata liberalii, care incheie comunicatul cu o somatie: "Solicitam premierului incetarea vinatorii de liberali!" CRISTINA SOFRONIE Duvaz: "E clar ca a facut hatirul PNTCD!" Democratii nu se arata surprinsi de modul in care premierul a procedat la inlocuirea Smarandei Dobrescu, conducerea PD acuzindu-l de mai multa vreme pe Mugur Isarescu ca ia decizii politice in ciuda promisiunilor pe care le-a facut la preluarea mandatului. "Este prizonierul comenzilor de partid. Dupa cum a procedat acum, este clar ca a facut hatirul PNTCD", afirma vicepresedintele PD Bogdan Niculescu-Duvaz. El declarase in urma cu doua zile ca PD nu va crea o disputa pentru postul de ministru al muncii, cu putin timp inaintea alegerilor, dar reproseaza premierului ca nu-si respecta promisiunea facuta la numirea sa in functie, cum ca orice decizie politica va fi luata doar de liderii partidelor aflate in coalitie. "Lucrurile s-au schimbat de-atunci. Indiferent ce-ar spune, incercind mascat sa spuna ca vine din partea societatii civile, el candideaza in numele PNTCD. Este deci fara dubii prizonierul comenzilor de partid", considera Duvaz. ( N.I. ) Leapsa pe candidatelea Radu Vasile va deveni democrat dupa ce a fost mai intii taranist si apoi popular. Decizia politica asupra fuziunii Partidului Popular Din Romania cu Partidul Democrat este o chestiune de zile, afirma surse din PD, procedura juridica durind insa ceva mai mult timp. Presedintele executiv al PPDR, Sorin Lepsa, ne-a confirmat ieri ca este asteptata revenirea in tara a liderului PD, Petre Roman, pentru a fi discutate ultimele detalii privind fuziunea partidului condus de Radu Vasile cu PD. Despre impunerea unor conditii de catre PPDR nici nu poate fi vorba, desi initial se vehiculase ideea ca PD trebuie sa acorde macar doua locuri pe listele parlamentare pentru Radu Vasile in judetul Vilcea si pentru Sorin Lepsa in Brasov. Daca fostul premier nu intimpina o opozitie vehementa din partea organizatiei PD Vilcea, nu acelasi lucru se poate spune despre Sorin Lepsa. "Dl Lepsa nu va putea candida pe listele PD din Brasov datorita faptului ca in perioadele anterioare au existat foarte multe conflicte in care domnia sa personal, precum si organizatia taranista pe care o conducea au fost direct implicati. Pe moment, ceea ce inseamna citiva ani, nu cred ca se pot spala ranile create", ne-a declarat Vasile Bran, presedintele organizatiei PD Brasov. La Vilcea, Partidul Democrat nu se poate lauda cu prea multe succese ale organizatiei, in legislatura actuala neobtinind decit un loc de deputat, pentru George Stancov, trimis de un an ambasador al Romaniei in Mexic. Totusi, orgoliile locale exista. "In organizatie nu s-a discutat decit tangential, chiar in gluma despre venirea lui Radu Vasile. Sigur, ar fi de preferat sa avem candidati din organizatia locala. Daca insa nu se va intimpla asa si candidatii nu ne convin, conform regulamentului partidului, putem depune contestatii", afirma vicepresedintele PD Vilcea, Anuta Handolescu. NARCISA IORGA Athanasiu ii raspunde lui Cunescu: "Regret ca nu sesizeaza viitorul social-democratiei" Alexandru Athanasiu, presedintele PSDR, se declara "profund surprins" de atitudinea lui Sergiu Cunescu, exprimata in scrisoarea deschisa data publicitatii joi. Cunescu a adus critici dure PSDR pentru alianta pe care a incheiat-o cu partidul lui Ion Iliescu, calificat in mai multe rinduri ca urmas direct al Partidului Comunist Roman. Athanasiu i-a raspuns ieri presedintelui de onoare al PSDR, Sergiu Cunescu, tot prin intermediul presei. In declaratie, Athanasiu aminteste ca hotarirea PSDR de a se alia cu PDSR a fost luata "democratic", fiind aprobata cu majoritate de voturi de Consiliul National. "Avind in vedere ca aceasta decizie este deosebit de importanta pentru evolutia partidului nostru si, mai ales pentru conturarea unui adevarat pol social-democrat, cei care aveau indoieli asupra oportunitatii acestei hotariri ar fi trebuit sa le exprime atunci, in mod argumentat, si nu acum, post-factum", arata Alexandru Athanasiu. In scrisoarea deschisa remisa presei, Sergiu Cunescu acuza de "tris" conducerea executiva a PSDR pentru ca vrea sa aduca in Internationala Socialista PDSR, "sub mantia curata a PSDR", si aprecia acest angajament ca fiind "nociv", cu atit mai mult cu cit organizatia mondiala refuza de zece ani PDSR. Athanasiu considera acuzele ca "nefondate", care "pierd din vedere dorinta PSDR de a participa in mod concret la constituirea polului social-democrat". In finalul declaratiei de presa, Alexandru Athanasiu isi exprima regretul ca "o personalitate de talia dlui Sergiu Cunescu nu sesizeaza care este viitorul social-democratiei in Romania si ramine prizonierul unor prejudecati care si-au dovedit in ultimii zece ani ineficienta politica". NARCISA IORGA Ioan Muresan si-a vazut sacii-n caruta Totul despre Agentia SAPARD In ultima sedinta de guvern s-a decis, prin ordonanta de urgenta, infiintarea Agentiei SAPARD, finantata din venituri bugetare si extrabugetare si aflata in subordinea Ministerului Agriculturii. Obiectul de activitate al agentiei priveste implementarea tehnica si financiara a programului SAPARD in concordanta cu strategia si masurile stabilite in Planul National pentru Agricultura si Dezvoltare Rurala, aprobat prin lege. Agentia SAPARD se inscrie astfel in termenele impuse de Comisia Europeana pentru accesarea inca din acest an a programului SAPARD, respectiv: definitivarea structurii de implementare pina la data de 27 octombrie 2000, acesta fiind parte integranta a Planului National pentru Agricultura si Dezvoltare Rurala, pentru a se inscrie in termenul de negociere; solicitarea unei misiuni de acreditare al Agentiei SAPARD, inca din acest an, pentru a putea finanta efectiv proiecte SAPARD de la inceputul anului 2001. In acest sens, este necesar ca Fondul National de Pre-aderare sa finalizeze procedurile de acreditare a Agentiei SAPARD si sa definitiveze cadrul legislativ necesar gestiunii financiare a Programului SAPARD. Principalele atributii ale agentiei sint : organizarea primirii cererilor de finantare formulate de potentialii beneficiari ai proiectelor finantate prin programul SAPARD; verificarea cererilor de finantare in vederea aprobarii proiectelor finantate prin programul SAPARD in raport cu cerintele programului SAPARD; selectarea proiectelor finantate prin programul SAPARD, in conformitate cu prevederile Planului National pentru Agricultura si Dezvoltare Rurala; stabilirea obligatiilor contractuale dintre Agentia SAPARD si potentialii beneficiari si aprobarea inceperii derularii proiectelor finantate prin programul SAPARD; efectuarea verificarilor de teren ale proiectelor care vor fi finantate prin programul SAPARD, atit inainte cit si dupa aprobarea acestora; intreprinderea de actiuni care sa asigure buna derulare a proiectelor finantate prin programul SAPARD ce se implementeaza; raportarea progresului masurilor care se implementeaza prin programul SAPARD catre organismele care asigura finantarea programului. Atributiile de plata prevazute sint: verificarea cererilor de plata ale beneficiarilor proiectelor finantate prin programul SAPARD; verificarea pe teren a proiectelor finantate prin programul SAPARD pentru a stabili eligibilitatea platii; autorizarea platii catre beneficiarii proiectelor finantate prin programul SAPARD; efectuarea platii catre beneficiarii proiectelor finantate prin programul SAPARD; inregistratrea angajamentelor de plata si a platilor catre beneficiarii proiectelor finantate prin programul SAPARD; unde se considera necesar, efectuarea de controale ale beneficiarilor proiectelor finantate prin programul SAPARD dupa efectuarea platii, pentru a se stabili daca eligibilitatea si conditiile acordarii ajutorului financiar si nerambursabil continua sa fie respectate. Agentia va delega pe baza unor protocoale si/sau acorduri inter-institutionale stabilite cu Ministerul Agriculturii si Alimentatiei, Ministerul Apelor, Padurilor si Protectiei Mediului, Ministerul Lucrarilor Publice si Amenajarii Teritoriului, Ministerul Finantelor, precum si cu organizatii guvernamentale sau neguvernamentale implicate in implementarea tehnica si financiara a programului, urmatoarele atributii: verificarea proiectelor depuse spre aprobare in vederea finantarii prin programul SAPARD, in raport cu cerintele programului SAPARD; evaluarea proiectelor, conform procedurilor si criteriilor de selectie aprobate si intocmirea listelor cu proiectele eligibile si cele neeligibile; efectuarea verificarilor si controlului pe teren a proiectelor, inainte si dupa aprobarea acestora; efectuarea verificarii si controlul pe teren a cererilor de plata. Conducerea Agentiei SAPARD este asigurata de un director general numit prin ordinul ministrului agriculturii si alimentatiei. MIHAELA CONSTANTINESCU Isarescu vrea sa dubleze alocatiile pentru copii Familiile sarace vor beneficia de sprijin financiar pentru ingrijirea copiilor; Protectia copiilor romani - finantata de Guvernul Marii Britanii Premierul Mugur Isarescu a anuntat ieri ca intentioneaza sa majoreze "cu cel putin 100% alocatiile pentru copii, in acest scop fiind necesara alocarea unui procent de 0,12% PIB in bugetul rectificat pe acest an sau de 0,7% PUB in bugetul pe 2001, in cazul in care deficitul bugetar de 3,5% pe 2000 ar fi afectat de aplicarea acestei masuri". Isarescu a aratat ca o corectie in acest sens a alocatiei pentru copii - care, in prezent, este de doar 65.000 de lei/luna - este absolut necesara, tinind cont de ritmul inflatiei care a "erodat" puternic valoarea acestui ajutor. Pina cind se vor gasi resurse bugetare suficiente pentru o crestere reala a alocatiei, o solutie ar fi si introducerea alocatiei copiilor in venitul global pentru care se calculeaza impozitul, a spus primul-ministru. El a aratat ca, astfel, familiile cu venituri mai mari pe membru de familie ar returna o parte din bani catre buget, de unde acestia ar urma sa fie directionati catre familiile sarace si cu multi copii sub forma de alocatii de sprijin sau alte ajutoare financiare. In paralel, familiile cu venituri mici si cu multi copii vor fi sustinute cu bani si asistenta din partea Bancii Mondiale si a Uniunii Europene, pentru a se preveni abandonul familial, a mai aratat premierul. In acelasi timp, Guvernul Marii Britanii - primul donator in cadrul unui program initiat cu cooperarea baronesei Emma Nicholson of Winterbourne - va finanta aplicarea unor programe nationale, desfasurate si coordonate la nivel judetean de autoritatile locale si Agentia Nationala pentru Protectia Copilului. Programele respective vor viza crearea de servicii sanitare si de protectie a copilului, acordarea de asistenta maternala si consultanta privind planning-ul familial, cooptarea medicilor de familie in serviciile de ingrijire a copiilor si crearea unor servicii de sanatate a copilului prin Organizatia Mondiala a Sanatatii si UNICEF. Pentru implementarea tuturor acestor programe, ieri s-a creat la Bucuresti un grup la nivel inalt format din premierul Isarescu, baroneasa Emma Nicholson (membru al Parlamentului European), seful delegatiei CE la Bucuresti, Fokion Fotiadis, reprezentantul Bancii Mondiale in Romania, Ziad Alahdad, ambasadorul Romaniei in SUA, Mircea Geoana, reprezentanti ai UNICEF si OMS. Grupul va monitoriza si modul de gestiune a bancilor pentru aceste programe. OANA PATRAULESCU 