 Jaf armat pus la cale de un politist Un subofiter de politie clujean, motivind ca organizeaza o pinda pentru a prinde hoti de motorina, a incercat sa jefuiasca, folosind pistolul din dotare, o casa de schimb valutar. Complicele sau a fost recunoscut de vinzatoarea de la casa de schimb valutar in persoana unui, dintre tilharii care au spart o alta casa de schimb valutar din Cluj, pe 30 decembrie 2000, in timpul caruia au impuscat-o pe casierita Gyorgy Ildiko in cap si umar si au furat 300 milioane de lei. Autorul jafului de la Saker este plt. Toma Lazea, angajat in cadrul Inspectoratului de Politie Transporturi Feroviare Cluj din anul 1996, imediat dupa terminarea scolii de subofiteri. In virsta de 26 de ani, acesta ocupa functia de adjunct al sefului postului de Politie TF din Baciu-Triaj, dar fusese detasat in Cluj-Napoca pentru executarea serviciului. Dupa cum precizeaza col. Ioan Muresan, comandantul inspectoratului, in dupa-amiaza zilei de luni, Lazea i-a spus colegului de serviciu ca pleaca sa faca o patrulare in zona triajului, unde avusesera loc, in ultima vreme, mai multe furturi de motorina. Subofiterul a precizat ca tocmai a primit un telefon prin care este chemat acolo, dar ca nu va lipsi mai mult de 30 de minute. Jaful din seara de 15 ianuarie fusese gindit si pus la punct din timp. Pentru ca era prea riscant sa actioneze singur, plt. Lazea a luat legatura cu un vecin de bloc de-al sau, Silviu Bordea. Acesta, in virsta de 22 de ani si fara ocupatie, se afla in evidentele politiei ca suspect pentru comiterea mai multor furturi. Cei doi si-au confectionat artizanal cagule si manusi, si-au impartit "sarcinile" si au pus la punct un plan care nu trebuia sa dea gres. Casierita a apasat butonul de alarma fara sa fie vazuta de agresor In jurul orei 18.30, plutonierul Toma Lazea a intrat in incinta casei de schimb, in timp ce complicele sau, Silviu Bordea, a ramas sa pazeasca intrarea. Amenintind-o pe casierita cu pistolul Carpati din dotare, de calibru 7,65 mm, Lazea i-a cerut acesteia toti banii din casa. La acea ora, in seiful casei de schimb se aflau aproximativ 150 de milioane de lei. Fara sa fie vazuta, casierita a apucat sa apese butonul de alarma, astfel incit la fata locului au aparut, imediat, agentii de paza ai firmei "Pinda". Acestia, impreuna cu cetateanul irakian Rafid Abdul Gani, angajat la Saker ca bodyguard, au reusit sa il opreasca pe subofiterul cu cagula in momentul in care acesta isi pregatea "retragerea". Incercind sa il dezarmeze pe agresor, pistolul lui Lazea s-a descarcat accidental, iar glontul a ricosat intr-unul dintre peretii incaperii. Pistolul folosit avea seria acoperita cu leucoplast Conform datelor furnizate de catre col. Ilie Botos, prim-procuror in cadrul Parchetului Militar Cluj, pistolul din dotarea plutonierului era lipit cu leucoplast, pentru a masca seria inscriptionata pe acesta. Dupa cum recunoaste col. Botos, "daca nu s-ar fi reusit retinerea agresorului inainte ca acesta sa dispara, nu s-ar mai fi reusit niciodata identificarea si prinderea lui. Nimeni nu ar fi suspectat un politist", conchide prim-procurorul. Complicele lui Lazea, Silviu Bordea, a fost identificat si retinut la scurta vreme, in timp ce se "dregea" intr-un bar situat in apropierea locuintei sale. Cei doi autori ai jafului de la Saker au fost prezentati Parchetului Militar, care a dispus arestarea lor preventiva pe o perioada de 30 de zile. Plt. Toma Lazea si Silviu Bordea sint acuzati de savirsirea infractiunii de tilharie in forma calificata, pentru care risca intre 5 si 20 de ani de inchisoare. EMANUEL CIOCU Incognito printre vinzatorii "la negru" de documente cu regim special Mafia chitantelor fiscale face trotuarul Daca mergeti pe soseaua Colentina spre complexul comercial bucurestean "Europa", partea dreapta este impinzita de zeci de persoane, in general tiganci, care flutura facturi fiscale in fata masinilor aflate in mers. Multi soferi opresc si cumpara documentele pe care le folosesc apoi pentru a fenta fiscul sau vama. Aceleasi imagini pot fi vazute de oricine pe Calea Vitan, in apropiera complexului comercial "Mall" sau in apropierea complexului "Flora", aflat in preajma Casei Presei. Dimineata, a treia zi a lunii ianuarie Pe partea dreapta, la iesirea din cartierul Colentina, din dreptul statiei de benzina si a strazii Fundeni pina la complexul "Europa", din zece in zece metri femei tuciurii, zgribulite de frig, flutura niste hirtii in fata masinilor aflate in trafic. Ma aflam intimplator intr-o masina, in drum spre Spitalul Fundeni. Parea incredibil ca de atita timp sa functioneze in vazul tuturor o masinarie infernala de tocat economia nationala, fara a fi sesizata de cel putin un echipaj al Politiei Rutiere. Asa am inceput pinda, pe durata a zece zile. Cu fotoreporteri si discutii ca de la vinzator la o femeie incepatoare intr-ale afacerilor. "Baietii" stau pe trotuar, pentru protectie Pe femeia inghetata care, contra unui infim procent din vinzare, de dimineata si pina seara facea "trotuarul" pentru un procent de 10% din ce incasa pe o factura, o cheama Vuta. N-a avut niciodata serviciu cu carte de munca, desi era trecuta de 30 de ani. Am cumparat de la ea, dupa negocieri, 6 facturi fiscale cu 20.000 lei bucata, desi initial imi ceruse 50.000 pe una. Nu mi le-a dat in vazul lumii, ci m-a tras dupa un camion parcat in zona. Dupa ce am avut chitantele in mina, am intrebat-o: "Si acum ce fac cu ele, ca nu ma pricep?". Desi ii furam din "timpul muncii", contra 50.000 de lei si o cafea fierbinte, a acceptat sa ma initieze in "afaceri". "Stai, ca te invat eu, fa! (Eram deja prietene!). Uite, le iei, te duci in «Europa». Cumperi de acolo "in gro" tigari ieftine de tot. Te orientezi. Poti sa scoti Kentul cu 5.000. Pe factura de la mine scrii ca le-ai cumparat cu 20.000. Tu le vinzi cu 25.000, taxa o platesti pentru cei cinci mii pusi in plus, si cistigi la pachet 15.000, pentru care nu platesti nimic la stat". Vazind ca am ramas cu gura cascata la ce cistig as avea din vinzarea a 100 de baxuri de Kent, Vuta a continuat :"Fa, vezi ca esti proasta! Ai noroc cu mine si ca ai bani sa le cumperi. Daca as fi avut eu bani si firma, n-as mai fi facut «trotuarul». Sa-mi mai dai ceva, ca mi-ai dat prea putin". I-am promis ca o voi mai cauta daca o sa ma imbogatesc si ca oricum numai de la ea o sa cumpar facturi, daca imi iese figura cu cele cumparate deja. Am palavragit vreo jumatate de ora. Am aflat ca de fapt a vindut facturi si cu 10.000, dar si cu 50.000 "la fraieri". Ca vinde si pe Calea Vitan, pe drumul spre "Mall", dar si in apropiere de complexul "Flora". Pe o factura vinduta cu 10.000 ea cistiga 1.000 de lei, pe una de 20.000 - 2.000 de lei, iar lovitura o da cind le vinde cu 50.000, pentru ca ei ii revin 5.000. Ca nu-si insala niciodata "patronul" - un tigan al carui nume nu a vrut sa mi-l spuna pentru ca "daca se uita drept in ochii mei si imi arde una in cap, spun tot si ramin fara piine". Tiganul are facturile de la "un ruman de-al tau". E afacere, pornita de sus de tot, de "aia nu mi-e frica". "Daca ma prinde politia, spun ca le-am gasit pe strada, la gunoi, si ca am incercat sa scot un ban cinstit. N-am furat, n-am omorit pe nimeni". Din cind in cind "mai dau o raita gaborii printre noi, da oamenii nostri ne anunta (...) Daca erai atenta, vedeai barbatii nostrii pe trotuar, care stau cu miinile in buzunar, de protectie, ca nu sintem numai noi, de capul nostru. Gata, ca trebuie sa merg la munca. Sa nu ma uiti, ca eu te tin minte. De la mine sa cumperi". La redactie am observat ca, fara sa vreau, o pacalisem pe Vuta. Din graba, in loc de 6, mi-a dat 7 facturi. "Cara-te, fa, esti reporter... Sintem mai hoate ca tine" Am incercat in celelalte rinduri sa agat la discutii si alte vinzatoare de facturi. N-am reusit. Am apelat si la plimbatul pe trotuar, ca si cum as astepta pe cineva la o intilnire. M-am lasat agatata eu de doua vinzatoare, care ma imbiau cu facturi. Le-am spus ca nu am ce sa fac cu ele pentru ca nu am firme. Mi-au spus ca le pot folosi la deconturi, daca am aceasta posibilitate la serviciu, sau as putea sa le revind cu bani mai multi unor cunostinte care au firme. De vizavi au observat aparatul de fotografiat din masina noastra. S-au ascuns si ele dupa un camion, iar celelalte vinzatoare din apropiere au disparut ca prin farmec. De dupa camion mi-au strigat: "Cara-te, fa, ca ti-am vazut aparatul! Esti reporter si vrei sa ne dai la televizor. Vezi ca noi sintem mai hoate decit tine!". M-am dus dupa masina redactiei. Pe drum am simtit ca buzunarul in care imi tin de obicei telefonul mobil este mai usor. Am inghetat. Fara motiv, insa, pentru ca in masina mi-am zarit telefonul pe bancheta din spate. Imi cazuse din buzunar la coborire. Tigancile folosisera sensul figurativ al cuvintului "hoata". Politia zice ca face raiduri Cu facturile in brate m-am dus la anchetatori, care au preferat sa ramina anonimi - politisti si procurori - pentru "consultatii". La prima vedere, facturile par originale, doar stampilele pot fi false. La inflatia de fabricanti de stampile, nu mai surprinde pe nimeni o stampila falsa. Pentru siguranta, trebuie facuta o expertiza. "Meditatorii" nostri ne-au spus ca este posibil ca aceste facturi sa fi fost emise pentru firme- fantoma sau pentru firme reale, dar atunci au fost tiparite in dublu exemplar. Daca aceasta ultima ipoteza ar fi reala, ar insemna ca traficul cu facturi se face in retea organizata, cu complicitatea unor inalti functionari publici. La ce folosesc facturile false? La introducerea in tara, prin contrabanda, a diverse marfuri, cu complicitatea vamesilor. Pot fi folosite la returnari ilegale de TVA, cu complicitatea unor functionari de la sectiile financiare sau pentru cumparari de marfuri din angrouri, cu preturi infime, iar pe aceste facturi se trec preturi de achizitie apropiate de cele cu care se vind ulterior marfurile. Adica exact ce ma invatase Vuta. In legatura cu ancheta noastra, colonelul Ilie Perca, comandantul Sectiei 7 Politie, pe raza careia se afla soseaua Colentina, ne-a declarat: "Aceasta situatie este in atentia noastra. Nu va pot da detalii decit cu aprobarea Biroului de presa al Politiei Capitalei". Capitanul Cornel Diaconu, de la Biroul de presa, ne-a spus ca ieri a avut loc o ampla actiune a Politiei Capitalei si a Parchetului pentru prinderea vinzatorilor de facturi si ca rezultatele acestor raiduri vor fi facute publice in cursul serii. ONDINE GHERGUT La Grupul Scolar Industrial Transporturi Cai Ferate din Bucuresti, Diplome falsificate cu o moneda de 500 de lei MEC sustine ca habar nu are despre acest caz Politia Transporturi Feroviare Bucuresti a descoperit o noua filiera prin care s-au eliberat diplome false de bacalaureat. In luna noiembrie 2000, secretara-sefa a Grupului Scolar Industrial Transporturi Cai Ferate din Bucuresti, Georgeta Galca, in virsta de 46 de ani, s-a pensionat pe caz de boala. In cadrul procesului verbal de predare-primire a gestiunii acesteia, directorul liceului, prof. Vasile Sergiu Moga, a descoperit ca lipseau cotorul a 25 de diplome de bacalaureat care fusesera eliberate precum si o serie de diplome de acelasi tip, ai caror titulari nu apareau in registrele scolare. Diplomele in cauza nu purtau semnatura directorului, ci "o mizgalitura ordinara". In plus, pe alte diplome, anul eliberarii nu concorda cu anii de scolarizare de pe foile matricole ale absolventilor. "Cind i-am cerut explicatii, fosta secretara-sefa mi-a motivat ca este posibil ca acesti presupusi absolventi sa fi sustinut la noi examenul de bacalaureat, venind de la alte licee. Acest lucru nu poate fi adevarat, pentru ca legea spune ca numai unitatea de invatamint la care elevul a fost scolarizat are dreptul sa elibereze actele de studii", a declarat directorul Moga. In aceste conditii, directorul grupului scolar a sesizat Inspectoratul Scolar al Municipiului Bucuresti, care a demarat o ancheta proprie si a sesizat politia. In urma anchetei desfasurate de Politia TF Bucuresti, s-a stabilit, pina la aceasta ora, ca Georgeta Galca a falsificat sapte diplome din cele 18 care se presupune ca sint eliberate in mod ilegal. De aceste acte au beneficiat functionari din diferite institutii precum si barmani sau ospatari. "Clientii" erau gasiti de catre Marin Soare, 50 de ani, administratorul grupului scolar, care, stabilind in prealabil "taxele" cu Galca, pretindea sume intre doua milioane de lei si 1.100 de dolari. Pe linga suma minima, cei doi solicitau si alte servicii, cum ar fi mese festive, produse alimentare si bauturi. Politia a descoperit ca fosta secretara-sefa aplica pe diplomele false, in locul stampilei, urma unei monede de 500 de lei. Atit fosta secretara-sefa, cit si administratorul de la Cai Ferate au fost arestati, pe numele lor eliberindu-se mandate pe cinci, respectiv 30 de zile. Surprinzator, la Ministerul Educatiei si Cercetarii nu se cunoaste nimic despre acest caz grav de falsificari de diplome. ROBERTA VORNICU, PETRISOR CANA "Portbagajul" miroase a droguri Scandalul drogurilor mai scoate la suprafata o ipoteza cutremuratoare: faptul ca o mica parte din banii incasati pe drogurile disparute pe teritoriul Romaniei ar putea fi aceeasi cu cei 500.000 de dolari, reclamati ca furati de Mihai Bucurenciu in afacerea "Portbagajul". Surse judiciare sustin o asemenea ipoteza care, pusa alaturi de alte dezvaluiri pe tema scandalului drogurilor, contureaza o toleranta suspecta, daca nu chiar complicitate, din partea unor capi ai MI. Trecind in revista intimplari aparent disparate, petrecute in intervalul 1998-2000, vom vedea ca acestea se leaga de fapt intre ele. Frinturi de informatii au aparut in presa, insa elementele de legatura au fost ascunse cu mare grija de mai-marii IGP sau MI. August 1999: control trecut sub tacere La sapte luni de la preluarea fotoliului Internelor, in august 1999, Constantin Dudu Ionescu si-a trimis Grupul de Control in verificare de fond la Directia de Combatere a Crimei Organizate (DCCO) din IGP. "Evenimentul zilei" i-a cerut atunci lui Dudu Ionescu sa faca publice rezultatele verificarii. Asta deoarece, potrivit informatiilor noastre, deficientele constatate pe probleme de droguri erau de o mare gravitate. In ciuda insistentelor, nu am reusit sa obtinem raportul Grupului de Control pe motiv ca e "secret de serviciu". Pe 15 septembrie 1999, ministrul de interne a schimbat conducerea directiei: colonelul Calin Mateescu, seful DCCO, a fost numit consilier al secretarului de stat Mircea Muresan, iar locul lui Mateescu a fost luat de adjunctul sau, colonelul Petru Albu. Pentru ochii presei, nimic notabil nu s-a intimplat la DCCO, dar avansarea lui Calin Mateescu a fost, de fapt, o trecere pe linie moarta. Este necesara precizarea ca trei din cele sase transporturi supravegheate imputate, astazi, colonelului Ursu (doua pe Otopeni si unul la Vama de Tirguri si Expozitii) au avut loc in mandatul lui Calin Mateescu, si ele ar fi trebuit sa fie constatate de Grupul de Control. Oficial, nimeni n-a fost sanctionat. Jocul de-a adjunctii Pe 8 martie 2000, conducerea MI a numit doi adjuncti ai sefului DCCO, coloneii Eugen Corciu si Lucian Fuica. Pe 15 martie, numirea lui Lucian Fuica era revocata. Ce s-a putut intimpla intr-un interval de sapte zile? Ne-am intrebat si atunci, si astazi. Fuica, recunoscut ca un bun profesionist, a fost, pina la 1 martie 2000, seful Directiei Arme, Munitii, Substante Chimice si Precursori, directie desfiintata in intregime prin reorganizare. Surse din politie spun ca traiectoria sinuoasa pe care a capatat-o cariera lui Fuica se datoreaza scandalului Bucurenciu, in care a fost implicat si numele unuia dintre subordonatii de la Arme si Munitii, capitanul Sorin Udroiu. Reamintim ca Mihai Bucurenciu avea o viza de resedinta in casa lui Udroiu, pe Strada Viitorului, numarul 12, adresa la care Bucurenciu si-a inregistrat si cele trei masini pe care le detine. Contrar regulamentelor, Udroiu n-a raportat sefului sau presupusa prietenie din copilarie cu "interlopul" Bucurenciu. Stia Fuica prea multe, motiv pentru care s-a obtinut, rapid, mazilirea lui? 500.000 de dolari din "droguri in tranzit" Omul de afaceri bucurestean Mihai Bucurenciu a devenit celebru dupa afacerea "Portbagajul". In primavara anului 2000, Bucurenciu a reclamat la politie furtul a 500.000 dolari dintr-o servieta aflata in portbagajul masinii sale. Anterior, el insusi incercase sa recupereze banii de la presupusii hoti, angajindu-i pe fratii Marian si Sandu Ilie, zisi "Gemenii", cunoscuti recuperatori de meserie. La vremea respectiva, s-a vehiculat ideea ca banii ar fi fost pusi, mina de la mina, de crema lumii interlope din Capitala in vederea cumpararii unei cantitati importante de droguri. Banii nu au fost gasiti nici in ziua de astazi, iar Bucurenciu a fugit din tara, fiind dat in urmarire generala pentru sechestrarea si torturarea celor pe care-i banuia ca i-au furat banii. Ulterior a fost retinut de autoritatile belgiene, fiind insa eliberat la inceputul acestei luni. Prima faza a anchetei in afacerea "Portbagajul" a fost instrumentata de Parchetul de pe linga Tribunalul Prahova, ca urmare a plingerilor depuse de persoanele sechestrate in resedinta din Breaza a lui Mihai Bucurenciu. Bomba in acest caz a explodat ieri, cind surse judiciare bine informate au declarat pentru "Evenimentul zilei", ca, in timpul anchetei de la Ploiesti, procurorii aveau informatia ca jumatatea de milion de dolari reclamata ca furata de Bucurenciu provine din valorificarea unor droguri aflate in tranzit. Ei n-au putut, insa, sa probeze juridic acest lucru. Ciudat este faptul ca ancheta a fost transferata de la Ploiesti, unde mergea foarte bine, la Bucuresti, unde a amortit. Atunci, generalii Ardelean (UM 0962) si Ionas (adjunct al sefului IGP) se deplasau zilnic la Ploiesti, pentru a-i asista pe anchetatori. Reamintim si ca unul dintre celebrii recuperatori folositi de Bucurenciu, Marian Ilie zis "Geamanu", s-a predat la UM 0962, serviciul de informatii al MI condus de generalul Ardelean. Despre Marian Ilie s-a spus ca ar fi informator sau "acoperit" al acestei unitati. Dupa scandalul "Portbagajul", Politia Capitalei a intrat sub controlul direct al IGP, iar generalul Bot, colonelul Albu si citiva dintre oamenii lor au fost sanctionati pentru modul in care a decurs ancheta. Capii Internelor au dus presa pe o pista falsa Ex-ministrul de interne Constantin Dudu Ionescu a declarat, luni, ca avea cunostinta despre drogurile disparute din custodia IGP. Dudu Ionescu a mai spus ca, anul trecut, Corpul de Control al IGP a efectuat o ancheta pe acest subiect, insa, in septembrie 2000, si-a declinat competenta in favoarea Parchetului Militar. Declaratia lui Dudu Ionescu repune pe tapet un episod consumat in zilele de 4 si 5 octombrie 2000. "Evenimentul zilei" a preluat, atunci, declaratia lui Dudu Ionescu prezentata pe un post de televiziune, despre doi inalti ofiteri implicati in traficul de droguri, unul de la DCCO si celalalt de la UM 0962, despre a caror vinovatie era chemat sa se pronunte Parchetul Militar. Ulterior, sesizind ca nu stim exact in ce caz sint anchetati cei doi ofiteri, primul adjunct al ministrului, generalul Mircea Muresan, a declarat ca ar fi vorba despre un dosar vechi, din 1995, in care erau implicati Marian Ilie, zis "Geamanu", si aradeanul Sava Docmanov. In ciuda insistentelor, conducerea MI nu a facut publice numele ofiterilor, iar ministrul de interne ne-a cerut sa probam afirmatiile, sustinind ca spusele i-au fost interpretate eronat. Avem acum dovada ca, in octombrie 2000, am fost la un pas de aflarea adevarului, insa, deliberat, conducerea Internelor ne-a condus pe o pista falsa. Sau poate ca, intr-adevar, intre Gemeni, Bucurenciu, Docmanov si col. Ursu, exista o legatura? Sah la generalii Berechet si Ardelean Surse din MI afirma ca ofiterul de la UM 0962 audiat in legatura cu traficul de droguri ar fi colonelul Ion Duta, de la Diviziunea de Informatii, care lucreaza informativ pe Droguri. Fost ofiter de Securitate inainte de 1989, Ion Duta a lucrat la Contrainformatii, aria sa de acoperire fiind reteaua hoteliera din Capitala. Intrebarea este daca, in scandalul drogurilor, Duta a fost audiat ca martor sau are vreo implicare directa? Aceleasi surse, neconfirmate oficial, sustin ca MI a delegat ofiteri pe linga Parchetul Militar Teritorial pentru a sprijini ancheta, printre ei numarindu-se si colonelul Eugen Corciu, suspectat in caz, alaturi de Ursu. Normal ar fi fost ca ofiterii delegati la Parchet sa nu aiba nici un amestec in caz, pentru ca procurorii sa nu fie dusi pe piste false. Toata lumea se intreaba de ce a fost repus pe rol in ianuarie un dosar care s-a inchis in decembrie? Ursu era deja scos de la Antidrog, iar desfasurarea de forte este prea mare doar pentru schimbarea sefilor DCCO. Gurile rele spun ca "binevoitorii" i-au suflat pontul la ureche lui Ioan Rus, cu speranta ca rezultatele anchetei Grupului de Control vor afecta credibilitatea generalilor Berechet si Ardelean, ambii aflati in carti, primul pentru postul de secretar de stat, al doilea pentru mentinerea in fruntea UM 0962. NICOLETA SAVIN ONDINE GHERGUT Colonelul Constantin Ursu, acuzat de implicare in scandalul drogurilor, s-a prezentat, ieri, pentru a doua oara la Parchet pentru audieri. Ursu si-a pledat, din nou, nevinovatia. Surse din Parchet afirma, in schimb, ca depozitia lui Ursu a lovit in alti ofiteri. Aceleasi surse sustin ca, luni, Directia Parchetelor Militare din Parchetul General a cerut ministrului de interne, prin adresa oficiala, reluarea controlului la DCCO, deoarece documentele din dosarul cauzei se bat cap in cap. Asa cum am scris deja, Ioan Rus a dat curs solicitarii, dispunind un control de fond la Crima Organizata. Ambasada Marii Britanii din Bucuresti va face verificari Solicitati sa prezinte o pozitie oficiala cu privire la posibila implicare a unui "ofiter de legatura" britanic, angajat al Ambasadei Marii Britanii la Bucuresti, in scandalul disparitiei a 2.000 de kilograme de droguri din depozitele DCCO, surse oficiale din cadrul reprezentantei diplomatice britanice au declarat ca au primit cu surprindere informatiile aparute in presa si ca, pentru moment, nu pot confirma aceasta ipoteza. Desi la sediul ambasadei a avut loc o sedinta in care a fost discutat si acest caz, raspunsul oferit presei a fost "no comment", insa este foarte probabil ca biroul de presa sa emita in urmatoarele zile un comunicat in care sa prezinte o pozitie oficiala a ambasadei fata de aceste acuzatii. Ceva e putred la Caminul de copii handicapati Negru Voda! Scandalul iscat la Caminul de Recuperare a Copiilor Handicapati Negru Voda, judetul Constanta, privitor la folosirea unor alimente interzise consumului (carne de vita provenita din spatiul britanic), a capatat o alta turnura prin descoperirea unor minori ingrijiti exclusiv de membrii unei fundatii irlandeze. In urma unui control inopinat efectuat de catre Laurentiu Marin si Ovidiu Preda, consilieri judeteni membri ai Comisiei Locale de Protectie a Copilului Constanta, acestia au descoperit ca minorii aflati la Caminul de Handicapati sint hraniti cu conserve de carne de vita alterata, de provenienta britanica. In urma cercetarilor efectuate de catre cei doi consilieri, s-a descoperit ca in meniul copiilor era trecut in dreptul unor anumite alimente litera "D"! Conservele au ajuns si in orfelinatele din Timisoara si Tirgu Mures Astfel, s-a aflat ca litera reprezinta faptul ca alimentul provine din donatii din Irlanda, prin intermediul a doua fundatii, "Aurelia Trust" si "Pentru o viata mai buna". Cantitatea de 4.000 conserve de carne de vita a intrat in tara si a fost vamuita la Tirgu-Mures si facea parte dintr-un transport mai mare, destinatia finala a celorlalte conserve fiind camine de copii handicapati din Tirgu- Mures si Timisoara. Desi intreaga donatie fusese receptionata de catre Directia de Ocrotire a Copilului Constanta, destinatia finala era specificata in mod expres ca fiind Caminul de Recuperare a Copiilor Handicapati din localitatea Negru Voda. Reprezentantii irlandezi ai fundatiei au introdus in tara, pe data de 15 decembrie 2000, o cantitate de 800 conserve de carne de vita, desi in actele insotitoare era trecut ca transportul cuprinde obiecte de imbracaminte si jucarii. Din cele 800 conserve fusesera consumate deja 400, au fost confiscate 200, iar restul de 200 sint disparute. Consilierul judetean Ovidiu Preda ne-a declarat urmatoarele: "In urma inspectiei efectuate am descoperit un lucru uluitor - caminul are in dotare doua bucatarii, una pentru personal si copii, iar una pentru uzul exclusiv al irlandezilor de la fundatie si al unui numar de sase copii cu handicap minor. Astfel, am descoperit ca acesti sase copii, cu virste de pina in zece ani, dispun de niste conditii uluitoare. Pot spune ca nici eu nu am acasa astfel de dotari. Dar ceea ce este dubios este faptul ca minorii nu sint hraniti din alimentele de care dispune caminul, ci din ceea ce achizitioneaza irlandezii de la fundatie. Totul este pe cheltuiala strainilor, nici un ban alocat de la buget nefiind cheltuit pentru acestia. Un alt lucru sare in ochi: cei sase minori au handicapuri minore si sint cei mai frumosi." Consilierul Preda banuieste ca cei sase copii romani ar putea face parte dintr-o retea de adoptie internationala, sau, si mai grav, dintr-o banca de organe. Consilierul Ovidiu Preda a lucrat multi ani in cadrul Caminului de Recuperare a Copiilor Handicapati din localitatea Negru Voda. Oricum, cazul a fost preluat pentru cercetare de catre Politia Sanitar-Veterinara Constanta. Directoarea caminului da vina pe bucatar Directoarea Caminului din Negru Voda, Virginia Medeleanu, declara: "Nu este vina mea!. Eu am lipsit, iar din cauza ca nu eram, magazinerul si bucatarul au luat hotarirea, pentru ca se termina carnea, sa foloseasca acele conserve de carne de vita. Vina apartine, pe de o parte, celor doi subordonati ai mei, iar pe de alta parte, este vina vamei din Tirgu Mures ca a primit astfel de alimente supuse embargoului". In ceea ce priveste lipsa celor 200 de conserve, din ultimul transport sosit in decembrie 2000, Virginia Medeleanu a ridicat din umeri, sustinind ca nu are cunostinta de asa ceva. Pentru a-si sustine subordonata, directoarea Directiei de Ocrotire a Copilului Constanta, Doina Vasile, afirma: "Vama era obligata sa aplice embargoul! La primirea acestor conserve, Directia Sanitar-Veterinara si DPC au dat dispozitie sa nu fie bagate (n.r. - conservele), in consum, intrucit existau alimente proaspete. Vina apartine administratorului caminului, care le-a introdus in consum in timp ce eu eram in concediu. Vinovatii vor fi trasi la raspundere in sedinta comisiei de specialitate". Ultimele informatii privitoare la acest caz fac referire la faptul ca magazinerul caminului din Negru Voda, Andrei Tudorascu, a fost amendat, de catre Politia Sanitar-Veterniara cu suma de 1,5 milioane lei. (B.G., E.A.) Donatiile din Irlanda de Nord nu au fost controlate la vama Directorul Agentiei Nationale Sanitar-Veterinare (ANSV), Viorel Andronie, a declarat ieri ca importul conservelor din carne din Irlanda de Nord, tara in care s-a confirmat boala vacii nebune si ajunse la Caminul de Recuperare a Copiilor Handicapati din orasul Negru Voda s-a facut cu evitarea controlului sanitar-veterinar sau prin declaratii incorecte privind continutul transportului. El a precizat ca, potrivit cercetarilor preliminare, "se pare ca acest transport a fost cunoscut ca fiind unul de conserve de legume si nu din carne". Din 1997, Ministerul Agriculturii si Alimentatiei (MAA) a interzis importurile de animale vii si de produse de origine animala din tarile in care s-a semnalat encefalopatia spongiforma la bovine. (N.B.) Mama care si-a schingiuit copilul a fost arestata Imaginile cutremuratoare ale copilului batut crunt, chiar mama lui au ingrozit o tara intreaga. Cristian Stavarache, in virsta de patru ani, era batut de cei doi parinti. Reprezentantii Directiei pentru Protectia Copilului l-au internat pe copil la Spitalul "Grigore Alexandrescu" din Bucuresti, acolo unde i s-a pus diagnosticul "accident vascular cerebral si hemiplagie dreapta". Doi dintre copiii rezultati in urma concubinajului dintre Carmen Stavarache (25 de ani) si Ion Dragos Nedelcu (30 de ani), din comuna prahoveana Iordacheanu, satul Plavia, au ajuns, in urma cu citeva zile, la Centrul de Plasament Sinaia, internati in regim de urgenta in institutia de ocrotire a copilului. Fratii Nedelcu, Ion (6 ani) si Mariana (5 ani), sint in stare de soc. Nu vorbesc cu nimeni. Rodica Barbu, directoarea Centrului de Plasament Sinaia, ne-a declarat ca celor doi copii le este o frica teribila de femei. "Cind te apropii de Ion sau de Mariana, amindoi inchid ochii, de parca se feresc de bataie". Accepta prin preajma doar infirmierii barbati. Cei mai mari copii ai lui Carmen Stavarache vor ramine in mod sigur cu sechele in urma batailor. Deocamdata, politistii asteapta rezultatul raportului de expertiza medico-legala pentru a lua masurile legale ce se impun in astfel de cazuri. In functie de rezultatele medico-legale, parintii pot fi incadrati fie la "rele tratamente aplicate minorului", fie la "tentativa de omor". Cazul lui Cristian Stavarache este cel mai grav de acest gen inregistrat vreodata la Directia de Protectia Copilului Prahova. Carmen Stavarache, cea care si-a batut copilul pina acesta a paralizat, a fost arestata. Parchetul de pe linga Tribunalul Judetean Prahova a emis mandat de arestare pentru 30 de zile pe numele femeii pentru savirsirea infractiunii de "rele tratamente aplicate minorului". VIOLETA STOICA Dosarul "cratita" a fost finalizat Autorul unei crime comise in urma cu un an a fost arestat ieri, de politistii din Timisoara in baza unui mandat emis de Parchet. Cercetarile in dosarul "cratita", au durat foarte mult pentru ca autorul crimei a fost internat intr-un spital de neuropsihiatrie. Alois si Cristina Muller traiau impreuna de mai multi ani si erau casatoriti de trei ani. Alois si-a omorit sotia, lovind-o de mai multe ori cu cratita de metal in moalele capului. Dupa un an de cercetari criminalistii din IPJ Timis au reusit sa scoata la lumina adevarul si ieri, Alois Muller a fost arestat pentru crima. Autorul omorului ne-a spus ieri, ca nu isi aminteste prea bine ce s-a intimplat in urma cu un an. "Eu am venit acasa si sotia se pregatea sa faca baie. M-am plimbat putin prin casa si dupa aia am gasit-o moarta in baie, linga cada. Nu stiu ce a facut. S-ar putea ca eu sa fiu de vina. Nu ne-am certat niciodata si ne intelegeam bine. Cred ca am gresit", ne-a spus Alois Muller. Autorul crimei a fost arestat pentru 30 de zile si urmeaza sa fie supus unei noi expertize psihiatrice. TUDOR FLUERAS Pentru ca si-a alungat mama din casa, Condamnat la 100 de ore de munca in folosul comunitatii Un prahovean a fost condamnat la munca in folosul comunitatii de catre instanta Judecatoriei Sinaia, la sfirsitul saptaminii trecute. Gheorghe Luta, in virsta de 40 de ani, din Comarnic, va fi nevoit sa execute 100 de ore de munca in orasul sau de domiciliu, la numai o zi de la savirsirea unei fapte inumane. In noaptea de 13/14 ianuarie, aflat sub influenta bauturilor alcoolice, Gheorghe si-a alungat mama din casa, fara sa tina cont de frigul de afara si de virsta inaintata a acesteia. Vecinii au vazut-o pe Elena Luta, 61 de ani, in fata casei si au alertat politistii din Comarnic. Este primul caz judecat la Sinaia, in care s-a dat sentinta pedepsei de munca in folosul comunitatii. VIOLETA STOICA Spintecatorul din Hirlau, trimis in judecata Procurorii Parchetului de pe linga Judecatoria Iasi au finalizat dosarul odiosului criminal care a infricosat locuitorii orasului Hirlau. Dumitru Voicu (21 de ani), din Hirlau, este acuzat ca in luna august 2000 a violat si a ucis cu bestialitate o fetita de numai sapte ani. Cu o zi in urma, cel acuzat avusese un conflict verbal cu tatal fetei. Pe 9 august 2000, Voicu, beat, s-a reintilnit cu acesta si l-a lovit cu pumnii si cu un satir. Apoi, in fata casei victimei, a vazut un grup de copii printre care si pe Liliana Dumitru. Voicu a chemat-o pe copila intr-o vie, ca sa-i dea struguri. Cind au ajuns acolo, criminalul a obligat-o pe fata, sub amenintarea satirului, sa se intinda pe pamint si a violat-o cu bestialitate. Apoi, ca sa o linisteasca pe copila, care se zbatea, a lovit-o de mai multe ori cu satirul in cap. Dupa ce s-a convins ca este moarta, Voicu a luat fetita in brate si a aruncat-o in WC-ul din curtea unei case parasite. Apoi a mers acasa, unde si-a schimbat hainele si a plecat la iazul din localitate sa se scalde. In scurt timp el a fost retinut de politisti si predat, pentru a fi anchetat, procurorilor care au dispus arestarea lui. S-a efectuat o expertiza medicala asupra lui, in urma careia s-a descoperit ca in momentul savirsirii faptei avea discernamint. Dumitru Voicu a fost trimis in judecata sub acuzatiile de viol si omor calificat. In procesul ce urmeaza sa aiba loc, tatal fetei s-a constituit parte civila si a cerut despagubiri de inmormintare cinci milioane de lei si 100 de milioane de lei daune morale. Daca va fi gasit vinovat, Voicu risca pina la 25 de ani de inchisoare. CATALIN DUMITRESCU Golea si-a violat "cam de patru ori" fiica vitrega Un barbat din Jimbolia, judetul Timis, a fost arestat ieri, sub acuzatia de viol. Mircea Golea, in virsta de 52 de ani, este acuzat ca a intretinut relatii sexuale cu fiica sa vitreaga in virsta de numai 12 ani. Anchetatorii au stabilit ca Mircea Golea s-a culcat de mai multe ori cu fata sotiei sale dintr-o casatorie anterioara, Aniko, acum in virsta de 12 ani. Calvarul fetitei a inceput in octombrie 1999. Tatal violator si-a recunoscut fapta. "Recunosc ca am facut-o cu ea cam de patru ori. Cind am inceput fata avea zece ani. M-am culcat cu ea in pat. Nu stiu ce m-a apucat. Eu m-am oferit sa-i dau vreo zece milioane sau sa-i cumpar o casuta ca sa nu iasa scandal, dar n-a vrut", ne-a declarat Mircea Golea. Barbatul a fost arestat pentru 30 de zile, sub acuzatia de viol si risca o pedeapsa cu inchisoarea intre 10 si 20 de ani. TUDOR FLUERAS IPJ Covasna, ingenuncheat de omul de afaceri Ede Erdely Seful Inspectoratului de Politie al Judetului Covasna, colonelul Marcel Stoica, a declarat marti, la conferinta de presa a institutiei pe care o conduce, ca in cazul omului de afaceri local Ede Erdely "am fost ingenuncheati ca institutie, dar nu raminem in pozitia aceea". El a aratat ca, desi politia si Parchetul de pe linga Curtea de Apel Brasov erau convinse ca dosarul penal intocmit impotriva lui Erdely era "beton", apararea si motivele invocate de catre aceasta au facut ca IPJ sa avanseze in cercetare "trei pasi inainte, doi inapoi". Colonelul Stoica a spus ziaristilor ca patru angajati ai omului de afaceri respectiv au depus sesizari cu acelasi obiect si cu text identic la Parchetul Militar Teritorial Brasov impotriva IPJ pe motiv ca s-au ridicat mai multe acte decit ar fi fost necesar cu ocazia perchezitiei efectuate in decembrie trecut la domiciliul si locul de munca al lui Erdely, respectiv ca interventia in forta a politiei nu ar fi fost justificata. Ede Erdely este cercetat de catre IPJ Covasna in patru dosare penale pentru evaziune fiscala, abuz in serviciu si lovire. La sfirsitul anului trecut el a fost retinut cu forta de politie in orasul Tirgu-Secuiesc, pe baza unui mandat de aducere eliberat de Parchetul de pe linga Curtea de Apel Brasov, deoarece nu s-a prezentat cind a fost citat. Apararea, prin avocatii Geza Laczko si Adrian Casunean Vlad, a obtinut cercetarea in stare de libertate a omului de afaceri invinuit de IPJ ca a folosit ilegal un credit bancar in valoare de doua miliarde de lei pentru achizitionarea pachetului majoritar de actiuni al SC Zoocomp SA Sfintu-Gheorghe. Politia sustine ca avocatii lui Erdely au afirmat, in decembrie trecut, ca retinerea omului de afaceri ar putea avea implicatii politice, intrucit acesta ar fi sponsorizat campania electorala a unor partide politice din zona. PETER DOMOKOS Retea de trafic cu persoane pe ruta Damasc-Copenhaga Politistii de frontiera romani au dat de urma unei retele care se ocupa cu migratia ilegala pe ruta Damasc-Copenhaga. Filiera a fost descoperita dupa ce doi cetateni sirieni au incercat sa treaca prin tara noastra prin aceeasi metoda, cu pasapoarte falsificate. In primul caz, descoperit in urma cu citeva zile, doi cetateni sirieni aflati in tranzit pe Aeroportul Otopeni au fost surprinsi cu pasapoarte cu aceleasi nume. Sesizarea a fost facuta de lucratorii Tarom care aveau suspiciuni privitoare la un titlu de calatorie eliberat de autoritatile daneze. In urma controlului pasagerilor care asteptau cursa spre Copenhaga s-a descoperit ca unul dintre sirieni avea pasaportul falsificat. Aceasta deoarece numele celor doi erau asemanatoare. Al HeloRahman Abbas avea pasaportul in regula, iar conationalul sau, El Helo Rahman Abbas, falsificase pasaportul. Cercetarile politistilor romani au stabilit ca, la Damasc, Al, dupa ce a obtinut documentul de calatorie, i-a "imprumutat" pasaportul lui El care a completat datele conationalului sau. In acelasi mod a vrut sa calatoreasca spre Copenhaga si o femeie, tot de nationalitate siriana, care a prezentat un pasaport falsificat pe numele Alil Intisar Kazim. Ea a fost prinsa dumi-nica, tot pe Aeroportul Otopeni. Ambii cetateni sirieni au fost amendati si trimisi inapoi in tara lor. Surse din Inspectoratul General al Politiei de Frontiera ne-au declarat ca este vorba despre o filiera de migratie ilegala, dar nu este exclusa nici ipoteza unei retele de trafic cu persoane. PETRISOR CANA 