 Industria sustinerii ______________________________________________________________________ Spiritul romanesc al bascaliei, al transformarii in negot chiar si a numaratului de pasari in zbor cunoaste noi culmi. Pina si stringerea de semnaturi pentru un candidat la presedintie a devenit o afacere. Candidatii platesc snopul de semnaturi cu un pret. Nu conteaza pentru cine sint, nu conteaza ce politica sau ce planuri are aspirantul. Important e sa existe suficiente semnaturi si sa plateasca un partid sau o persoana. Pina si in stringerea acestora e munca de mintuiala. Cumperi de la unul semnaturi pentru presedintie, dar sint la fel ca frigiderul reparat de un electrician prost. Merge, dar nu mai are congelator. Asa si cu semnaturile. Nu au in dreptul lor scris nici domiciliu, nici serie de buletin. Ba, unele sint de la morti sau minori. Ce conteaza daca se descopera frauda? Colectorul si-a luat banii, poate i-a tocat, poate e in puscarie, poate e in Grecia, la cules de portocale. "Fructele" iresponsabilitatii ramin puse bine in solul nepasarii. Si astfel Romania a ajuns sa aiba 13 candidati la presedintie, unii scosi din burta stringaretilor, altii scosi din tarabele tranzitiei. O calatorie prin dosarele candidatilor la alegerile din acest an da aceleasi cosmaruri ca orice privire cu lupa asupra legislatiei din Romania, asupra institutiilor, asupra afacerilor. S-o luam metodic. La Biroul Electoral Central au fost depuse 13 candidaturi cu cite 300.000 de semnaturi fiecare. Asta inseamna in total peste trei milioane si jumatate. Avind in vedere ca unii candidati au depus mult mai multe decit minimul necesar (chiar dublu), sintem in situatia comica de a constata ca jumatate din populatia estimata a se prezenta la alegeri a semnat pe o lista de sustinere. Nu cred asta nici mort! Al doilea fapt socant. Legea spune clar ca pe listele de semnaturi trebuie sa apara data alegerilor. In consecinta, aceste semnaturi nu puteau fi strinse decit dupa stabilirea scrutinului. Or, Emil Constantinescu si Ion Iliescu stringeau de zor semnaturi inca dinaintea deciziei guvernului de a ne chema la urne, pe 26 noiembrie. Si ce daca Emil Constantinescu le aduna anterior acestei date? Sint semnaturile lapte sa se acreasca in citeva luni? Si daca Emil Constantinescu a renuntat sa mai candideze, ce, bietii oameni sa arunce listele la porci (doar n-or fi iaurt fermentat!)? Si daca sustinatorii lui Ion Iliescu au strins prea multe semnaturi si partidul n-a mai vrut sa cumpere, de ce sa nu le vinda altora? (Sint gata sa pun acest comert cu semnaturi nu pe seama partidului, ci pe seama voluntarilor, disperati ca nu mai incaseaza bani. Nu pot sa cred ca PDSR a cedat din semnaturile pentru Ion Iliescu unor anonimi numai si numai pentru a face competitia mai bogata si credibila!). Si mai straniu e faptul ca aceasta batjocura la care s-au dedat destui compatrioti a fost si este tratata de judecatori cu o ridicare din umeri. Si ei sint neputinciosi in fata mizeriei si a fanteziei dimbovitene. Cind, cu ani in urma, am descoperit la un partid aderenti decedati sau inexistenti, justitia, in loc sa dea verdictul, s-a chinuit ani intregi sa ajunga la o concluzie. Acum, membrii Biroului Electoral Central se poarta ca niste numaratori de capre, oi, pasari si umbre. Ce sa faca judecatorii cu un decedat care sustine pe nu stiu cine? Cum sa afle ei daca nu cumva din milioanele de semnaturi depuse, jumatate reprezinta copia celeilalte jumatati? Si daca prima jumatate are un procent de 25-50% falsuri? Poate sustine cineva ca nu este adevarat? Si daca ar fi? Competitia asta lesinata si fara nici o speranta a alegerilor se va tine oricum, in ciuda unor evidente. Nu vreau sa se inteleaga ca as acuza vreunul din candidati. Sint indeajuns de aerieni sa creada ca totul a fost facut la marele fix, ca 300.000 de poporeni chiar ii iubesc, chiar au semnat pentru ei. Au doar o raspundere morala. N-are rost sa mai vorbim de lege. In cel mai pur stil romanesc, ea nu prevede vreo sanctiune daca prezinti semnaturi plastografiate sau liste incorecte, in raport cu prevederile in vigoare. Cui ii mai pasa de ele? Nici nu trebuie sa ne miram prea mult. "Traditia romaneasca" a numararii mortilor nu vine de la candidatii de acum sau de la cei din 1996. Va mai aduceti aminte de bancurile cu Bula care isi tinea bunica moarta la fereastra cind trecea postasul cu pensia? Si inainte de Bula si de bunica lui, nu a fost Caragiale? Industria sustinerii e chiar iresponsabilitatea noastra cunoscuta, data nitel in clocotul democratiei si pudrata cu praf de simpatie politica. _________________________________________________________________ 