 Bataie pe substantivul "caruta" ______________________________________________________________________ Chiar daca vreme de mai multe secole, in zona Carpatilor, caruta a fost un mijloc de transport de baza, ea nu are de-a face cu eternitatea. Tine mai mult decit o pereche de ghete, culmea e ca ar putea rezista chiar mai multi ani decit o naveta spatiala (zbori de doua-trei ori cu ea si o arunci, daca nu cumva explodeaza chiar de la a doua lansare). Caruta e doar un obiect necesar si trecator. Se rastoarna repede, se "hacuieste" prin hirtoape si e de-a dreptul inutila cind e trasa de cai slabi. Trebuie sa recunoasteti ca rareori ati vazut o caruta stricata care sa mearga atita timp cit a durat CDR! A tot scirtiit, a tot crapat, s-a tot busit de te miri ce, dar de intors cu roatele in sus n-a ajuns decit acum, la sfirsit. De indata ce, in 1996, carutasul si musteriii s-au vazut dusi la locul cu pricina, adica la putere, caruta CDR-ului a fost abandonata intr-un sopron. S-a umplut de praf, a fost napadita de carii. Din primavara anului 1997, caruta ar fi trebuit dusa la un muzeu al mijloacelor politice de transport, asa cum au fost si FSN, si CPUN, inclusiv CC al PCR. Nu s-a intimplat asa. Caruta CDR, asa prafuita si hirbuita, a fost lasata la indemina. Si de fiecare data cind beneficiarii transportului victorios din 1996 se luau la harta, caruta era scoasa la defilare. Urcau toti in coverga, pe loitre si incingeau o veselie ca de nunta. Trageau si-o parada prin fata natiei, tot o strigatura si-o promisiune, plus bezelele de rigoare, dupa care o impingeau iarasi la magazia de vechituri si se intorceau la metehnele lor. Inca din vara lui 1997 am crezut - si am si scris - ca aceasta alianta si-a dat obstescul sfirsit. Si chiar asa a fost. Atita doar ca ea n-a fost ingropata cu adevarat. A fost imbalsamata ca un mort si tinuta la expozitie, aratata din cind in cind, pentru a le spune sustinatorilor ca inca mai exista. Cind a picat Victor Ciorbea, caruta a fost buna numai pentru a transporta diferite mesaje catre natie. Cind s-au certat taranistii cu liberalii, asijderea. Cele doua partide s-au batut pina s-au plictisit pentru ca n-au putut decide cine tine haturile unui atelaj politic la care nu mai tragea nimeni. Nici caruta nu se urnea, nici taranistii nu s-au clintit de pe scindura din fata, nici liberalii n-au ajuns sa invirta biciul. Conventia Democrata din Romania a murit de boala prostului. Adica, de grija altuia. Taranistii - de frica liberalilor, a Partidului Democrat si a PDSR si pentru ca n-au vrut sa cedeze "sefia" piesei de muzeu. S-au tinut de ea de parca ar fi vrut sa intre si in Cartea Recordurilor. N-au fost de acord cu nici o reparatie. Le-ar fi placut o revopsire, dar asta sa se petreaca in timp ce ei stau cocotati pe capra. Si caruta hodorogita a inceput sa se dezmembreze vazind cu ochii, pina cind a ajuns sa semene cu o roaba. Din ea au coborit, pe rind, si uratorii lui Vosganian, si tirgovetii lui Mircea Ionescu-Quintus, si buchinistii Aliantei Civice, si condamnatii din AFDPR. Ce s-a petrecut alaltaieri, la ultima sedinta a CDR, e chiar ultima batalie de impartire a cunoscutului obiect de muzeu. Fara roti, fara carutas, fara opritori si fara osii, caruta CDR a ramas doar un simbol. De fapt, batalia cea mare se da doar pentru substantivul "caruta". Taranistii n-au fost in stare sa se tirguiasca destept si acum sint gata sa moara cu gitul pe dictionar. E vorba despre un concept al lor si isi inchipuie ca, daca aresteaza dictionarul, devin proprietarii denumirii. Liberalii, negustori cum sint, negociaza pe unde apuca. S-ar sui si pe un tanc, si pe o motocicleta, chiar si pe o trasura, doar-doar s-ar indeparta de locul sfadei si ar ajunge la urmatoarea imparteala. Ceilalti, cu pingelele rupte, alearga buimaciti pe drumurile colbuite. Conventia Democrata din Romania a murit pentru ca taranistii n-au avut puterea unui gest exemplar, cum a fost cel al lui Emil Constantinescu. Anuntul sau, ca nu mai candideaza, in ciuda faptului ca a fost speculat in fel si chip, tine de comportamentul oamenilor de onoare. Incapatinarea taranistilor de a nu se retrage de la conducerea CDR a insemnat chiar sfirsitul aliantei politice. Murind Conventia Democrata din Romania, abia se face loc pentru o noua alianta politica. Culmea e ca in noua caruta, undeva mai la fereala, ar avea loc si taranistii. _________________________________________________________________ 