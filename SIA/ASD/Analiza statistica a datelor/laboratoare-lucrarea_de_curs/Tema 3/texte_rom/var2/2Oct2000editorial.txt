 Ofensiva mediocritatilor continua ______________________________________________________________________ Astazi se decide cine va prelua sefia Ligii Profesioniste de Fotbal. Cum presedintele ei nu conduce nici Romania, nici Natiunile Unite, e greu de crezut ca neinteresatii de fotbal i-ar putea acorda vreo importanta. Si totusi, hotarirea care va fi luata depaseste cu mult limitele jocului cu balonul rotund si are urmari asupra altor domenii nesportive. Pentru o intelegere corecta a implicatiilor evenimentului se cuvine sa revenim la radacinile problemei, care vin de la infiintarea, pe genunchi si cu ajutorul citorva trucuri, a Federatiei Romane de Fotbal. Mircea Sandu a invirtit hirtiile FRF ca un artist, asa cum o facea si pe vremuri cu mingea sau cu rezultatele. Degeaba au scris ziarele, degeaba a avut loc si o investigatie. Comunitatea fotbalistica l-a acceptat pe Mircea Sandu, semn ca el reprezenta si masura, si aspiratiile acestei comunitati. Preluarea campionatului primei divizii de catre Liga Profesionista de Fotbal a fost un alt pas de apropiere de sistemul european. Numai ca si asta s-a facut in cel mai romanesc stil. Dupa o prezenta pasagera a lui Mircea Angelescu, Liga a intrat sub conducerea lui Dumitru Dragomir, una dintre cele mai indoielnice figuri din toata istoria fotbalului romanesc. Sinistrul personaj, dupa o biografie de gang in anii socialismului, isi continua prestatia si dupa 1990. Dar de data aceasta nu undeva pe fundal sau in subsolul miscarii sportive, ci in fruntea oamenilor de fotbal, in vazul lumii, sub lumina reflectoarelor. Iata ca, dupa zece ani, campionatul intern, in decadere, e dominat de figuri sumbre. Dumitru Dragomir, fratii Becali, fratii Paunescu, Nicu Gheara. In imediata vecinatate, cinta tromboanele dogite ale cuplului Vadim Tudor-Adrian Paunescu. Peisajul este dezgustator. Scandalurile se tin lant. Televiziunile - in goana dupa audienta, dar si in criza de repere - programeaza mereu spectacole regretabile, cu Dumitru Dragomir si fratii Becali pe post de actori principali. Mizeria se revarsa fara vreo opreliste in casele tuturor. Si ale iubitorilor de fotbal, si ale celor straini de miscarea sportiva. Dar ii atinge pe toti, deopotriva. De ce alegerea de astazi depaseste cu mult limitele fotbalului? Pentru ca banii negri vin din toate domeniile. Pentru ca aranjamentele antreneaza in mod obisnuit si oameni de afaceri, si oameni din politie, si magistrati, si politicieni. Tentaculele cooperativei din fotbalul romanesc se intind si pe orizontala, si pe verticala, pina unde nu ne putem imagina. Impotriva coruptiei din fotbal s-au ridicat destui. Si Gheorghe Hagi, si Gheorghe Popescu, si altii. Vocea lor s-a auzit, dar ecourile s-au stins repede. Nu s-a schimbat nimic. Cooperativa nemernicilor controleaza campionatul, vinzarile de jucatori, ba, pe vremea lui Piturca, se intindea pina la echipa nationala. Daca iubitorii fotbalului romanesc sint fericiti cu actualii capi ai miscarii, cine le poate sta impotriva? Dumitru Dragomir si fratii Becali (mai nou in razboi cu primul) sint oglinda fidela a acestei lumi. Ea nu se poate revolta impotriva unui mod de a fi, atita vreme cit toti cei care tac pot fi banuiti ca viseaza sa semene cu acestia. Unii ii critica doar pentru ca nu le pot lua locul, fiind incapabili sa identifice goliciunea si uritenia acestor personaje. Ce problema are cetateanul nepasator la fotbal? Ce-l doare pe el daca Liga Profesionista e dominata de oameni de nimic sau de oameni de onoare? Realegerea lui Dumitru Dragomir nu inseamna decit afundarea fotbalului romanesc in mizeria din care n-a reusit sa iasa. Dar nu numai atit. Dumitru Dragomir si fratii Becali, ca si Corneliu Vadim Tudor sint responsabili cel putin de impingerea golaniei pe toate canalele care duc spre marele public. Ei au izbutit ca prin fiecare aparitie sa coboare standardele de comportament pina la locuri prin care nu mai circula decit aurolacii. Pornind de la o alegere nenorocita a oamenilor de fotbal, Romania s-a trezit cu circul si golania, cu nonvaloarea si cu gesturile periferice ridicate la rang de prestatie cotidiana. Penibilul celor citiva e numai o aventura personala sau ne implica pe toti? Si, in egala masura, pe cei care-i ajuta sa umple piata publica de gunoaie. Pina la urma, televiziunile care isi fac o virtute din a gazdui aceste ofensive ale josniciei si uritului nu depasesc anvergura personajelor in cauza. Dincolo de poleiala lor si de pretentiile de obiectivitate, nu e decit voluptatea abjectiei. Ce se intimpla acum in fotbalul romanesc seamana izbitor cu ce se intimpla in politica si in institutiile statului. Falsa piramida din asa-zisa lume a oamenilor de fotbal se regaseste si in politica, si in afaceri. Alegerile de la Liga Profesionista repeta, in mic, situatia din politica. Mizeria de aici s-a dus la partide. Sau a venit de acolo ca principala emanatie, iar conducatorii de cluburi n-au facut decit sa traduca in sport ceea ce am aplicat cu sfintenie in toti acesti zece ani: neseriozitatea. Intr-un anume fel, ar fi chiar nedrept sa cerem ca un domeniu sa depaseasca rezultatele mediocre din celelalte. In acelasi timp, alegerile de astazi de la LPF ar putea fi un inceput. Am scapa de un golan cocotat intr-un loc de care n-ar trebui lasat nici sa se apropie. Romania nu poate ramine la nesfirsit neputincioasa in fata ofensivei mediocritatilor si a prostului gust. _________________________________________________________________ 