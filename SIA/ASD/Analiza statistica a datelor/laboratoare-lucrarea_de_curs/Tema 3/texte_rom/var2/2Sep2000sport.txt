 Romania-Lituania, miine seara, in preliminariile Cupei Mondiale 2002 Bölöni: "Am emotiile unui debutant" Romania infrunta miine seara Lituania, in prima partida din campania de calificare la editia 2002 a Cupei Mondiale la fotbal. Debutul "tricolorilor" in aceasta noua grupa preliminara este marcat, in afara de ideea ca o calificare ar aduce prezenta la cea dintii competitie majora a mileniului trei, si de citeva elemente care cresc interesul. Meciul nationalei este programat pe "Steaua", dar asemanarile cu precedentele campanii se opresc aici. Au disparut corifeii Hagi si Gica Popescu, simbolurile unei epoci glorioase, dar care a apus definitiv, o data cu retragerea lor. Vintul schimbarii a atins si scaunul selectionerului. Dupa indelungi ezitari, conducerea federala a optat pentru un antrenor tinar, scolit in Occident, care incearca sa modernizeze un stil de joc devenit previzibil pentru adversari. Este vorba despre un schimb de generatii aminat parca la nesfirsit, dar devenit inevitabil dupa cintecul de lebada de la EURO 2000. Programat miine seara, de la ora 20.30, si transmis in direct pe postul TV Romania 1, meciul impotriva balticilor deschide o alta era in istoria nationalei "tricolore". Alt antrenor, alti lideri, alt stil. "Este posibil orice, in aceasta noua competitie. Se poate sa ne calificam de pe locul intii, la fel de bine cum s-ar putea sa nu ne calificam deloc. Am vrea, insa, ca toata lumea sa tina seama in primul rind de atitudinea noastra in aceste calificari", a declarat Bogdan Stelea, unul dintre supravietuitorii echipei de aur. Asadar, pentru Romania se deschide miine un nou capitol. Posibil glorios, daca ne incredem in ambitia si talentul unor tineri precum Chivu si Catalin Munteanu, dar la fel de posibil marcat de esecuri, daca privim spre campionatul lui Mitica, sufocat de aranjamente meschine. Bölöni a tipat la jucatori Antrenamentul oficial al "tricolorilor", programat ieri dimineata pe stadionul "Steaua", de la ora 10.00, a inceput cu o intirziere substantiala: aproape 40 de minute. Selectionerul, asistat de "secunzii" Mircea Rednic si Dan Apolzan, a comandat la inceput citeva exercitii constind in pase usoare. Bölöni a parut inca de la inceput destul de nervos, el ridicind tonul atit la colaboratori, cit si la jucatori, carora le-a cerut sa se miste mai repede. "M-a deranjat ritmul si lipsa de concentare. Am avut impresia ca acestea au dus la probleme de eficacitate tehnica", a explicat antrenorul, ulterior. Programul a continuat cu exercitii tactice la doua porti si o miuta pe teren redus, in care Bölöni le-a cerut jucatorilor sa deschida mult jocul pe flancuri. Jean l-a accidentat pe "Arnold" Antrenamentul oficial a fost marcat de un incident destul de neplacut. Aproape o jumatate de ora dupa intrarea pe gazon, la una dintre schemele tactice comandate de Bölöni, stelistul Vladoiu (care si pina atunci afisase o energie si un entuziasm debordante) a sutat naprasnic, de la 7-8 metri, direct in portarul Stelea. Din nefericire, mingea l-a nimerit pe "Arnold" in genunchi si apoi in mina stinga, producindu-i entorsa la doua degete. Stelica n-a mai putut continua antrenamentul, devenind incert pentru partida de miine. "Avea deja o entorsa la mina aceea. Sutul lui Jean i-a agravat-o", a anuntat Bölöni, dupa antrenament. Locul lui Stelea a fost luat, imediat, de Dumitru Moraru. Antrenorul cu portarii a facut apoi, spre surpriza tuturor, o figura excelenta, el reusind (desi n-a recurs la paradele care l-au facut celebru, pe vremuri) sa-si "incuie" poarta vreme de aproape o jumatate de ora. Aplaudat de ziaristi la sfirsit, "Tete" nu s-a lasat mai prejos: "Nu va dau declaratii, ca acum sint increzut. Oricum, puteti sa ma bagati, deja, in paranteza, la echipa probabila". Accidentarea lui Stelea reprezenta, pina aseara, singura problema de sanatate din lotul "tricolor". Selectionerul, asaltat de scrisori Bölöni a declarat, dupa antrenament, ca debutul la cirma nationalei il marcheaza puternic. "Am emotiile unui debutant. Este firesc si omenesc acest lucru. In ultima vreme am primit numeroase telefoane si scrisori, stiu ca multa lume tine pumnii echipei, dar si mie, si as vrea sa le multumesc tuturor printr-un rezultat favorabil", a declarat selectionerul. Conform acestuia, cei 18 jucatori care vor fi trecuti pe foaia de joc, precum si titularii, urmeaza sa fie alesi abia astazi si miine, pina in preajma orei de incepere a meciului. Sistemul tactic pe care Bölöni il va folosi miine va diferi, cel mai probabil, de cel abordat la meciul cu Polonia. "S-ar putea ca formula cu trei fundasi centrali sa fie inutila, daca adversarul joaca in fata cu un singur atacant. Sint putin derutat, din acest punct de vedere", a mentionat antrenorul, care a declarat ca se gindeste la o varianta 1-4-4-2. Loti a dovedit ca, intr-adevar, s-a pregatit serios pentru acest meci, iar documentatia pe care a cerut-o colaboratorilor n-a fost doar de parada. Antrenorul stie, in acest moment, aproape totul despre lituanieni: "Acea infringerea a Lituaniei, 1-5 in Portugalia, nu reprezinta nimic. Le-au lipsit cinci titulari, iar jocul a fost chiar foarte amical. Au citiva jucatori care ar putea evolua in campionate foarte puternice. Pe Zvirgzdauskas, de la Polonia Varsovia, l-am vazut cu totii impotriva dinamovistilor, Mikalajunas este un jucator de piciorul sting destul de periculos, atacantul Fomenko are o medie de un gol la doua jocuri, iar Semberas beneficiaza de buna tehnica si mare clarviziune la mijlocul terenului. In plus, beneficiaza de un moral excelent". Lituanienii au venit in Romania ieri dupa-amiaza, la bordul unei aeronave care a aterizat la Aeroportul Baneasa. Intreaga delegatie s-a cazat la hotelul "Lebada", iar echipa urmeaza sa faca antrenamentul oficial asta-seara, de la ora 19.00, pe stadionul "Steaua". Retragerea lui Gica Popescu a clarificat, oarecum, apele in defensiva "tricolora", iar Bölöni stie acum exact pe cine poate conta cu siguranta. "Nu pot spune ca sint mai bine, dar in mod cert sint mai linistit", a declarat ieri antrenorul. "M-a bucurat foarte mult evolutia perfecta a lui Popescu in meciul cu Real Madrid, deoarece pina atunci prestatiile sale oscilasera. Pe undeva, dupa acest anunt al lui, nu trebuie sa mai caut variante. Cred ca un Ciobotariu, Filipescu, Belodedici sau Kirita s-ar fi simtit atinsi, daca Gica s-ar fi intors. Sigur ca nu ma deranja daca el ar fi facut-o, dar asa, trebuie sa vina in sfirsit cineva din urma si sa sparga aceasta bariera". Se negociaza o reciprocitate cu Franta Amicalul cu Irlanda, planificat in aceasta toamna la Dublin, a fost contramandat, dar Bölöni a anuntat ca este posibila, la anul, o partida cu Franta, campioana lumii si a Europei. "Discutiile cu Franta s-au reluat, dupa ce la un moment dat se parea ca totul cazuse. Poarta nu este inchisa pentru niste jocuri cu ei. Ar fi vorba despre o reciprocitate, primul joc fiind la anul", a anuntat Loti. "In locul meciului cu Irlanda negociem pentru perfectarea altui amical, din cite stiu eu, cu Iugoslavia". MATEI UDREA Echipe probabile ROMANIA: Stelea (Lobont) - Contra, Ciobotariu, Filipescu, Chivu - Dan Petrescu, Gilca, Catalin Munteanu, Dorinel Munteanu - Vladoiu, V. Moldovan. Antrenor: Ladislau Bölöni LITUANIA: Padimanskas - Zvirgzdauskas, Zutautas, Kancelskis, Skerla - Buitkus, Semberas, Maciulevicius, Mikalajunas, Preiksaitis - Fomenko. Antrenor: Stasya Stankus Arbitri: Morgan Norman - Mikael Nilsson, Henrik Andren (toti din Suedia) Stefka Kostadinova e acuzata de deturnarea a 10.000 de dolari Cunoscuta atleta bulgara Stefka Kostadinova, fosta multipla campioana la saritura in inaltime, a fost invinuita de deturnarea a 10.000 de dolari. Acuzatia a venit din partea Taniei Ghineva (proprietara unui lant de restaurante pe teritoriul Bulgariei), care a precizat ca a fost nevoita sa ofere respectiva suma drept mita pentru a fi lasata sa participe la licitatia de privatizare a hotelului de cinci stele "Sankt Petersburg" din Plovdiv. Atleta bulgara numarul unu din toate timpurile nu a avut decit rolul de intermediar - spune Ghineva-, fosta sportiva urmind sa predea banii unor personaje extrem de importante din guvernul de la Sofia, viceprim-ministrii Alexandar Bojkov si Evgheni Bakardjiev. Numai ca, mai sustine Ghineva, Kostadinova (care este vicepresedintele Comitetului national pentru sport si tineret) a oprit intreaga suma pentru ea, lasindu-i pe cei doi ministri cu ochii-n soare. Intregul scandal a ajuns si la Comitetul International Olimpic, deoarece Tania Ghineva - desemnata femeia de afaceri numarul unu din Bulgaria in anul 1999 - a cerut, intr-o scrisoare adresata presedintelui CIO, Jose Antonio Samaranch, ca ea si Kostadinova sa fie supuse testului cu detectorul de minciuni. Fosta atleta a dezmintit categoric orice implicare in aceasta tarasenie, refuzind categoric sa se supuna testului. De altfel, procuratura din Plovdiv a anuntat intreruperea cercetarilor pe motiv ca nu exista nici un martor la predarea sumei de zece mii de dolari. PETIO PETKOV, Sofia "Comisarul", la vinatoare de baltici Nationala de tineret a Romaniei incepe astazi, pe stadionul din Cotroceni, campania de calificare la Campionatul European de fotbal "Under 21" din 2002 printr-o partida cu echipa similara a Lituaniei. Antrenorul Ion Moldovan are la dispozitie toti jucatorii, inclusiv pe Mirel Radoi, refacut dupa o usoara accidentare. "Tricolorii mici" au efectuat ieri dimineata ultimul antrenament dinaintea partidei cu balticii, sedinta de pregatire fiind una lejera, de aproximativ o ora. Elevii "Comisarului" au renuntat sa mai asiste la meciul Rapid - Galatasaray, disputat aseara, preferind o plimbare in parc si vizionarea unui film. Ei au urmarit partida dintre giulesteni si supercampionii Europei la televizor, in cantonamentul din Cotroceni. Dupa testul cu Polonia, din 16 august, cind nationala de tineret a obtinut doar un rezultat de egalitate, astazi incepe o competitie oficiala, in care "tricolorii" au totusi putine sanse de izbinda. Asta pentru ca Moldovan nu poate conta pe vedetele Mutu, Catalin Munteanu si Chivu - promovati in prima reprezentativa -, dar si pentru ca echipa noastra joaca in grupa a opta cu campioana europeana "en-titre", Italia. Meciul cu formatia din Peninsula este programat pe 6 octombrie, adica la doar citeva zile de la incheierea Jocurilor Olimpice, unde echipa lui Marco Tardelli are mari sanse sa se claseze pe podium. Pina la Italia insa intilnim Lituania, iar evolutiile lamentabile de pe teren propriu cu echipe mai slab cotate (Azerbaidjan, Ungaria, Polonia) ne fac sa ne temem de orice adversar al nationalei de tineret. Partida de astazi va incepe la ora 20.00 si va fi arbitrata de o brigada din Macedonia, care il are la centru pe Dolce Jakimovski. Intrarea spectatorilor sub 16 ani este libera. Ion Moldovan ar putea alinia urmatoarea echipa: Dolha - D. Balan, Ghionea, Maftei, Radoi, Dancia - Cernat, Codrea, A. Stoica, Ad. Neaga - M. Niculae. BOGDAN GHEORGHE Din ciclul "Orice sut in fund este un pas inainte" Constantin Zotta, arbitrul de casa al Rapidului Constantin Zotta este cel mai controversat arbitru al momentului. Bine pregatit profesional, "centralul" bucurestean a demonstrat ca, din acest punct de vedere, si-a cistigat meritat ecusonul FIFA. Prestatiile sale in campionatul intern ridica insa numeroase semne de intrebare privind moralitatea sa. A fluierat pentru Ceahlaul Piatra Neamt, Gloria Bistrita sau Rapid de ne-am plictisit sa tot scriem. A facut praf zeci de meciuri atit in prima divizie, cit si in cea de-a doua. Nu a contat ca partidele erau televizate sau ca observatorii federali nu i-au dat nota de trecere. Zotta si-a vazut de drum pentru ca stia ca va fi scapat de prietenii sai deosebit de influenti. Unii dintre ei se regasesc in conducerea Rapidului, altii, pirghiile legislative, in cea a Federatiei Romane de Fotbal. Cele mai cunoscute cazuri sint prestatiile partinitoare de la partidele FC National - Rapid, cind a fost alergat pe teren de presedintele Gino Iorgulescu, Rocar - Steaua, cind Piturca a fost nevoit sa-si scoata echipa de pe teren pentru ca Zotta sa-si regaseasca verticalitatea, sau recentul FC Arges - Gaz Metan, cind a avantajat gazdele si apoi a spus ca observatorul era beat!? Credeti cumva ca Zotta ar fi poftit la vreo Dacie? Nici gind, arbitrul care aseara a alergat cu fluierul in gura pe linga Hagi, Popescu, Taffarel si Jardel, conduce un Rover, nu-si lasa geanta de echipament in vreo masina autohtona. "E om de afaceri, are firme", spun protectorii lui, "isi permite o asemenea masina". E adevarat, are doua firme, fara angajati, una singura cu punct de lucru. Bilantul financiar este 0 (zero). La una dintre ele este asociat cu un alt arbitru din lotul A care are legaturi cu Ministerul de Interne. Acesta este subiectul unei anchete redactionale, inca nefinalizata. Important este altceva. FRF ii trece cu vederea toate aceste nevinovate "scapari", ridicindu-i cu incapatinare suspendarile dictate de Comisia Centrala de Arbitri. OCTAVIAN TOPA Jandarmeria Romana e ferma pe pozitie Violenta pe stadioane este sponsorizata de patronii din fotbal In sedinta de joi a Comisiei de Disciplina a LPF, cea mai arzatoare problema discutata s-a referit la combaterea violentei si a proferarii de injurii la meciurile de fotbal din Divizia A Ursus. Pe aceasta tema, la sediul Ligii a avut loc o intilnire intre reprezentantii cluburilor din Capitala si cei ai conducerii Jandarmeriei Romane. Din partea gruparilor bucurestene au fost prezenti Cornel Cacovean (FC Steaua), Adrian Pigulea (FC National), Constantin Eftimescu (FC Dinamo), Marian Rada (UFC Rapid) si Paul Cazan (AS Rocar). Coloneii Eugen Pop, Panait Panait, Ovidiu Balan si Gavril Pop au reprezentat Jandarmeria la aceste discutii. Colonelul Eugen Pop: "Bannerele cu injurii sint confectionate in incinta stadionului, cu incuviintarea conducerii clubului" Cluburile au reprosat Jandarmeriei ca nu controleaza eficient suporterii la intrarea in stadioane. Jandarmii au replicat ca au informatii precise privitoare la faptul ca majoritatea bannerelor pe care sint inscriptionate injurii sint confectionate in incinta stadioanelor, cu acordul conducerilor cluburilor. Colonelul Eugen Pop a dat clubul Dinamo ca pe un exemplu clar in acest sens, spunind ca "un banner de 30x20 metri pe care scria «M... Steaua» a fost lucrat in curtea clubului, cu bani de la conducere". Oricum, s-a stabilit ca, la sedinta tehnica, jandarmii sa anunte daca au cunostinta despre existenta unor astfel de pancarte. Anton Pandrea, presedintele Comisiei de Disciplina a LPF, a declarat ca "le-am sugerat oficialilor de la Jandarmerie sa fie fermi in aplicarea masurilor, deoarece au legea de partea lor. Este vorba despre Legea nr. 61/1991 in care se precizeaza fara echivoc ca persoanele vinovate de proferarea de trivialitati sau injurii, de utilizarea de substante iritante sau artificii in locurile publice sint pasibile de amenzi si de pedepse cu inchisoare contraventionala pina la 3 luni". "Noi ii arestam, vin Borcea si Iancu si ii elibereaza" Jandarmii au raspuns ca "e greu sa iei masuri impotriva sefilor de galerie, care sint principalii instigatori, atita vreme cit un personaj precum Jean Pavel iti replica in batjocura ca «puteti sa-mi dati si o suta de milioane amenda, ca mi se rupe de voi. Oricum nu o platesc eu»". A fost amintit si un incident in urma caruia au fost retinuti citiva membri importanti ai galeriei dinamoviste, care au fost eliberati citeva ore mai tirziu de Cristi Borcea si Cristi Iancu, oficiali ai gruparii din Stefan ce Mare. Anton Pandrea a adaugat ca cluburile au primit doar amenzi si avertismente pina acum, si ca este posibil ca, pe viitor, sa se treaca la masuri precum suspendarea terenurilor sau disputarea intilnirilor cu portile inchise. Cluburile trebuie sa tipareasca pe bilete obligatiile spectatorilor O alta hotarire importanta luata in urma acestei intilniri este cea a obligarii cluburilor de a tipari pe biletele si abonamentele de intrare la meciuri responsabilitatile spectatorilor pe timpul cit se afla in incinta arenei sportive. Mai mult, gruparile fotbalistice trebuie sa afiseze si in locuri publice aceste obligatii. S-a luat in discutie si propunerea ca membrii galeriilor sa aiba acces pe stadion numai cu bilete de intrare si nu pe baza invitatiilor care le erau inminate sefilor de galerii, asa cum se proceda pina acum. MARGARIT BANUTA Asta, da, echipa! I-am calcat pe git pe oamenii lui Voiculescu! De la sublim pina la ridicol nu este decit un pas. Pasul, inapoi, fireste, a fost facut de "Jurnalul national", cotidian a carui echipa de fotbal, tantosa de felul ei, a fost umilita de "Evenimentul zilei" in Cupa Presei. In primul tur al competitiei sponsorizate de Fulbier, Comcereal Vaslui si Tache Expres, destinul a facut ca scorul inregistrat in favoarea "bulinarilor", 7-2, sa nu reflecte exact realitatea din teren. Asta pentru ca elevii lui Laurentiu "Mister" Ciornei au etalat un joc demn de manualele din care se inspira, anul trecut, Cornel Dinu. Cele sapte opere au fost realizate de Teodor Hossu-Longin si Florin Mirsanu, cite trei, si Bogdan Gheorghe, un singur euro-gol. De remarcat este prestatia arbitrului Daniel Badea, divizionar B. Pina joia viitoare, cind se va disputa jocul-revansa, va prezentam echipa de vis a "bulinarilor", trupa care a speriat intreaga competitie organizata de Mitica Visan: Mircea Voiculet 6,5 - Victor Bratu 7,5, Daniel Nazare 7, Octavian Topa 6,5 (Nicolae "Tinel" Nicusor 7) - Ovidiu Racoreanu 6, Bogdan Gheorghe 7 - Florin Mirsanu 7, Teodor Hossu-Longin 8 (Bogdan Savin 5). Antrenor: Laurentiu "Mister" Ciornei Flick-flack Andrei Pavel, in turul trei la US Open Tenismanul roman Andrei Pavel s-a calificat in turul trei la US Open, dupa ce, joi noapte, a dispus de francezul Arnaud Di Pasquale cu scorul de 6-7(5), 6-1, 6-3, 6-4. Pentru a accede in optimile de finala ale ultimului turneu de Grand Slam al anului, Pavel va trebui sa treaca astazi de un alt tenisman francez, Jerome Golmard. Aseara tirziu, intr-un meci din turul doi, Adrian Voinea l-a intilnit pe Sjeng Schalken (Olanda). In competitia feminina de la Flushing Meadows am ramas fara nici o reprezentanta, Ruxandra Dragomir fiind invinsa, tot in turul secund, de americanca Lisa Raymond, in doua seturi, 4-6, 2-6. ( S.T. ) Stoichita, in birlogul lui Titi Echipa bulgara Litex Loveci intilneste in aceasta dimineata, de la ora 11.00, pe Rocar Bucuresti, in cel de-la doilea si, totodata, ultim meci al turneului de pregatire intreprins in Romania. Dupa ce, miercuri, a dispus cu 2-0 de FC National (formatie antrenata de fostul sau secund, Marius Lacatus), Mihai Stoichita va da piept cu Dumitru Dumitriu, al carui secund la Steaua a fost in perioada 1995-1998, timp in care militarii au cistigat trei titluri de campioni si s-au calificat de tot atitea ori in grupele Ligii Campionilor. Daca Rocar va folosi in acest amical echipa standard, Dumitriu neavind probleme de efectiv, bulgarii vor evolua fara multi titulari, cele mai importante absente fiind cele ale atacantilor Iovov si Todorov, anuntati de presa de la sud de Dunare ca titulari in meciul Bulgaria-Cehia de astazi, din preliminariile CM 2002. Partida Rocar-Litex se va disputa pe stadionul din Drumul Gazarului si va fi transmisa in direct de postul Prima TV. ( S.T. ) Fotbalul european da in clocot In acest weekend se vor disputa 23 de meciuri contind pentru preliminariile Campionatului Mondial din 2002, zona europeana. Azi: Elvetia - Rusia; Andorra - Cipru; Olanda - Irlanda; Islanda - Danemarca; Bulgaria - Cehia; Irlanda de Nord - Malta; Turcia - Moldova; Azerbaidjan - Suedia; Belarus - Tara Galilor; Norvegia - Armenia; Ucraina - Polonia; Letonia - Scotia; Belgia - Croatia; Bosnia - Spania; Finlanda - Albania; Germania - Grecia. Miine: Romania - Lituania; Ungaria - Italia; Slovacia - Macedonia; Luxemburg - Iugoslavia; Insulele Faroe - Slovenia; Estonia - Portugalia; Israel - Liechtenstein. Stimulent pentru Dennis Serban Conducatorii echipei spaniole Elche CF (Secunda Division), unde evolueaza si fotbalistul roman Dennis Serban, au stabilit suma de premiere in cazul ca formatia iberica ar promova in prima liga. Oficialii gruparii au promis ca vor aloca 300 de milioane de pesetas (aproximativ 1,8 milioane de dolari) daca echipa va face saltul in Primera Division. In sezonul trecut, fotbalistii spanioli au primit 500.000 de dolari pentru faptul ca au reusit mentinerea in liga a doua, insa anul acesta gindurile conducatorilor de la Elche sint extrem de indraznete. ( D.N. ) Adi Ilie, "la cutit" Adrian Ilie a fost supus ieri unei operatii la genunchiul piciorului drept, la Clinica Centrala din Madrid. Interventia, efectuata de medicul Pedro Guillen, s-a dovedit a fi una reusita, insa perioada de recuperare va dura cel putin patru saptamini. Internationalul roman a ratat, din cauza acestei accidentari, atit startul in Liga Campionilor si in Primera Division cu formatia sa de club, Valencia, cit si meciul Italia - Romania, din preliminariile CM 2002. ( D.N. ) Tatal Jelenei Dokic face scandal in restaurant Damir Dokic, tatal jucatoarei de tenis australiene de origine sirba, a primit din partea organizatorilor US Open interdictia de a patrunde in incinta complexului de la Flushing Meadows, pe toata durata turneului. Decizia vine ca urmare a incidentului petrecut miercuri in salonul jucatorilor. Dokic-tatal a spus in gura mare ca pretul somonului servit la masa este prea mare. In luna iunie, la Wimbledon, el a procedat asemanator. Jelena va fi nevoita, astfel, sa evolueze in continuare fara a beneficia de sfaturile tatalui, care ii este si antrenor. Damir Dokic a declarat ulterior jurnalistilor americani ca se straduieste sa-si controleze pornirile, pentru binele fiicei sale. "Jelena ar putea fi la fel de buna ca surorile Williams, poate la fel de buna ca Graf", a mai spus Dokic. Presa americana isi exprima temerea ca Jelena ar putea sa-si rateze cariera din cauza tatalui ei. ( M.B. ) Divizionarele A intra in focuri La sediul Federatiei Romane de Fotbal a avut loc ieri tragerea la sorti a saisprezecimilor de finala ale Cupei Romaniei. Cel mai important meci se va disputa pe arena "Romanescu", Extensiv Craiova urmind sa intilneasca actuala detinatoare a trofeului, Dinamo Bucuresti. De asemenea, se anunta partide interesante la Petrosani, Braila sau Galati. Jocurile din saisprezecimile Cupei Romaniei "Tuborg" sint programate intr-o singura mansa, pe 6 septembrie, de la ora 16.00, echipele de categorie inferioara fiind organizatoarele partidelor. In caz de egalitate dupa 90 de minute de joc, vor urma prelungiri, in care va actiona regula golului de aur. Daca egalitatea se va pastra si dupa prelungiri, echipa calificata va fi stabilita in urma loviturilor de la 11 metri. Va prezentam programul partidelor: Metrom Brasov - Astra Ploiesti; Victoria Someseni - Petrolul Ploiesti; FCM Dunarea Galati - Foresta Suceava; Extensiv Craiova - Dinamo Bucuresti; FC '97 Sfintu Gheorghe - FCM Bacau; Pandurii Lignitul Tirgu Jiu - Gloria Bistrita; FC Baia Mare - Gaz Metan Medias; CSM Resita - Ceahlaul Piatra Neamt; Sportul Studentesc - FC Brasov; Dacia Unirea Braila - Rocar Bucuresti; AS Curtea de Arges - Universitatea Craiova; Jiul Petrosani - Rapid Bucuresti; AS Municipal Medgidia - FC National; Olimpia Gherla - Steaua Bucuresti; Oltchim Rimnicu Vilcea - FC Arges Dacia; Metalul Filipestii de Padure - Otelul Galati. ( D.N. ) 