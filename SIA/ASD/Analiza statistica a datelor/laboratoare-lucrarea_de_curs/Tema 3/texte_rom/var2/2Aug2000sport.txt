 Antrenorul nationalei si-a propus un program de munca infernal: 12 ore de serviciu pe zi S-a terminat vacanta, a venit Loti din Franta Ladislau Bölöni, noul antrenor principal al nationalei de fotbal a Romaniei, si-a expus ieri, pentru intiia oara in fata presei, strategia si principiile dupa care se va ghida de-a lungul mandatului. Selectionerul s-a ferit de vorbe mari si de promisiuni "electorale", marginindu-se la lucruri concrete. In acelasi timp, tehnicianul venit din Franta a surprins asistenta prin meticulozitate si planurile foarte ambitioase pe care le-a afisat fara ostentatie. "Vreau sa fiu scurt. Am venit cu tarie si ambitie inapoi, in Romania. Nu-mi pot permite sa fac promisiuni, dar repet ca vreau sa servesc fotbalul romanesc. Tinind cont de cei care au ocupat pina acum acest post, as fi bucuros sa repet performantele, chiar daca echipa nationala trece printr-o perioada mai delicata", a precizat Bölöni inca de la inceput. Antrenorul s-a adresat apoi presei, mesajul sau facind trimitere, indirect, insa, tuturor celor care urmeaza sa aiba de-a face cu el: "Cei care m-au cunoscut ca jucator stiu principiile mele. Cred ca am reusit, prin ele, sa fiu respectat in tara, iar apoi sa-mi fac un loc si in alt fotbal. Lucrurile superficiale nu-mi plac deloc. Va anunt ca ma voi concentra pe lucrurile simple pentru ca ele sint cele mai eficiente. Telul meu va fi eficacitatea". Sugestiv pentru felul in care intelege noul antrenor relatiile civilizate si respectul fata de ceilalti este felul in care s-a prezentat la conferinta de presa. Desi dimineata venise intr-o tinuta usoara, de vara, cu un sfert de ora inaintea intilnirii cu ziaristii, Bölöni s-a schimbat in costum, cu cravata, aparind in fata asistentei impecabil imbracat, la patru ace. Program infernal Bölöni a dat publicitatii un program extrem de amanuntit al activitatii pentru saptamina in curs. Intocmita pe puncte si ore, diagrama este stufoasa si surprinde prin ritmul foarte intens al activitatii, neobisnuit pentru o tara unde munca nu este socotita o cheie a succesului. Activitatea incepe in fiecare dimineata la ora 8.00 si se prelungeste, fara exceptie, dupa ora 20.00, chiar si in weekend. Actiunile sint foarte diverse, iar capitolele noi nu lipsesc. Bölöni pleaca astazi in Polonia, pentru a urmari partida Polonia Varsovia-Dinamo, din turul doi preliminar al Ligii Campionilor. Intoarcerea este fixata in aceeasi seara. A doua zi dimineata, la ora 10.00, selectionerul va merge impreuna cu Ienei la antrenamentul echipei Steaua. Dupa-amiaza urmeaza analiza informatiilor despre Lituania, o intilnire cu ofiterul de presa Sorin Satmari in care se vor analiza relatiile cu ziaristii, iar seara, o intilnire cu antrenorul dinamovist Cornel Dinu. Acelasi ritm sufocant se mentine si in zilele urmatoare: discutii cu antrenorii de club despre potentialii selectionabili, studierea atenta a tuturor informatiilor despre Lituania, primul adversar din preliminariile Mondialelor, intilniri cu directorul tehnic, antrenorii secunzi, echipa medicala si alti colaboratori sau urmarirea meciurilor din prima etapa. Nota aparte face actiunea programata duminica la prinz, cind Bölöni isi propune sa depuna o coroana de flori la mormintul lui Ion Alexandrescu, fostul conducator al Stelei in anii '80. Realitatile din fotbalul autohton Noul selectioner isi propune ca in urmatoarele doua-trei saptamini sa ia cunostinta despre starea fotbalului autohton. Totusi, aceste planuri par usor utopice, in conditiile unei realitati mult mai crude decit cea pe care si-o imagineaza Bölöni. "Am cerut ajutorul directorului tehnic, al antrenorilor si al conducatorilor federatiei. As dori sa fiu ajutat de cluburi in aceasta perioada de informare", spera Loti. Antrenorul a dat dovada ca este, intr-adevar, strain complet de lumea fotbalului intern, atunci cind a venit vorba despre meciurile aranjate: "Nu sint procuror, politist, pentru a investiga aceste lucruri. Sint total rupt de aceasta realitate. Nu cred, totusi, ca totul este chiar atit de negru. Am avut o discutie cu domnul Copos in urma cu ceva timp si am vazut trei casete video in care arbitrajele sint chiar excelente!" Suparat pe Ienei Bölöni a marturisit ca nu a uitat inca atitudinea lui Ienei, care in urma cu un deceniu nu l-a convocat la nationala pentru Cupa Mondiala din Italia. "Am fost suparat pe domnul Ienei si nu mi-a trecut! Dar asta nu inseamna ca nu putem colabora", a declarat, zimbind, Loti, care in '90 avea 37 de ani. "Adevarul este ca atunci Bölöni juca la o echipa de liga a doua din Belgia. Am fost sa-l vad in citeva meciuri si nu mi s-a parut intr-o forma foarte buna. Apoi, eu cred ca nationala a cistigat in acel moment un mare jucator: pe Lupescu", a explicat Ienei incidentul de acum zece ani. Nationala traverseaza o perioada grea, de tranzitie "Sint de acord ca la echipa nationala este o perioada de schimbari. Trebuie ca aceasta tranzitie sa fie facuta cu inteligenta. Avem nevoie, in aceasta complicata operatiune, si de participarea jucatorilor mai virstnici", considera selectionerul. "In ceea ce priveste planul tactic, dumneavoastra (n.r. - ziaristii) stiti sa vorbiti mai bine decit mine. Din punctul meu de vedere, ideal ar fi sa avem o echipa echilibrata, care sa se poata adapta tuturor momentelor jocului. Poate ca ar fi mai bine daca ar creste agresivitatea jocului, evident in sens pozitiv". 16 "stranieri" la meciul cu Polonia Bölöni a anuntat ieri, la capatul unei discutii cu directorul tehnic Emeric Ienei, lista celor 16 "stranieri" convocati pentru partida amicala cu Polonia, programata la 16 august pe stadionul "Cotroceni". Va prezentam jucatorii la care a apelat noul selectioner: Bogdan Stelea si Bogdan Lobont - portari; Cosmin Contra, Gica Popescu, Iulian Filipescu, Liviu Ciobotariu si Cristian Chivu - fundasi; Dan Petrescu, Costel Gilca, Dorinel Munteanu, Laurentiu Rosu si Catalin Munteanu - mijlocasi; Adi Ilie, Ionel Ganea, Viorel Moldovan si Adi Mutu - atacanti. Acestora li se vor alatura, in zilele urmatoare, si doi fotbalisti din campionatul intern. Problema principala o ridica in acest moment liberoul Gica Popescu. Acesta si-a anuntat deja retragerea de la echipa nationala, dar Bölöni si Ienei inca mai spera sa-l "intoarca". "Vom incerca sa-l convingem ca este in continuare nevoie de el. Astazi (n.r. - ieri) vom incerca sa-l prindem la telefon", a declarat Ienei. Daca aceste demersuri nu vor avea succes, Bölöni a declarat ca inlocuitorul Baciului se va alege dintre componentii lotului largit si dat publicitatii in urma cu o saptamina. Inca nu s-a decis antrenorul secund Bölöni a analizat ieri si alaltaieri variantele pentru postul de antrenor secund, dar inca nu s-a hotarit asupra unui nume. Printre altii, pe lista se numara Mihail Marian, Mircea Rednic si Emil Sandoi. Despre greutatea cu care s-a hotarit sa vina in Romania, antrenorul a acceptat sa vorbeasca dupa unele ezitari: "Stiam cit de uriasa este schimbarea. Tinind cont de cei 13 ani petrecuti in strainatate, aceasta hotarire necesita un timp de gindire. Doua saptamini nu cred ca inseamna chiar asa mult, iar apoi sa nu uitati ca eu sint ardelean!" Bölöni a precizat ca prenumele sau corect este Ladislau. "Nu este nici o suparare daca intr-un ziar maghiar apare Laszlo, dar in buletinul meu este trecut Ladislau". MATEI UDREA Steaua si-a prezentat ieri lotul, mai putin sforaitor ca de obicei Piturca a lipsit fiindca-i curge nasul Martin Tudor, Tiberiu Lung, Eugen Nae, Florentin Dumitru, Marius Baciu, Dorin Radoi, Daniel Munteanu, Iulian Miu, Miodrag Belodedici, Valeriu Bordeanu, Dorin Mitrita, Stelian Carabas, Sorin Paraschiv, Robert Nita, Eric Lincar, Albert Duro, Falemi N'Gassam, Pompiliu Stoica, Catalin Beldeanu, Eugen Trica, Claudiu Raducanu, Cristian Ciocoiu, Ionel Danciulescu, Ion Vladoiu, ei sint cei 24 de jucatori cu care Steaua va incerca, in acest an, sa prinda din nou o cupa europeana. Acesta este obiectivul pe care conducerea tehnica a gruparii "ros-albastre" il are pentru sezonul 2000 - 2001. Un tel mult mai modest decit cel propus anul trecut, cind, in aceeasi Sala Ronda a Hotelului Intercontinental, presedintele Viorel Paunescu declama sforaitor despre "echipa mileniului trei". Un obiectiv asupra caruia insa Victor Piturca nu s-a putut pronunta, el fiind, alaturi de Dorin Mitrita, marele absent al festivitatii de prezentare a lotului stelist. Daca jucatorul a lipsit din cauza ghipsului pe care il va purta, conform surselor din Ghencea, circa doua saptamini, managerul Stelei nu a putut participa, fiind tintuit la pat de o gripa extrem de puternica. "A luat-o de la mine. Stiu cum e, nu mai poti nici sa respiri", ne-a destainuit antrenorul secund Stefan Iovan, care a trecut de punctul critic, dar se afla inca sub tratament cu antibiotice. "Obiectivul Cupa si campionat este unul permanent la Steaua, insa anul acesta nu il declaram", a raspuns Viorel Paunescu unei intrebari care cerea lamuriri asupra tonului optimist din discursul boss-ului din Ghencea. Un ton explicat si de semnarea contractului cu BCR, banca devenind principalul sponsor al Stelei. Evident, nu a fost facuta publica sponsorizarea, singura cifra pronuntata fiind cea de "peste 4 milioane de dolari", reprezentind bugetul echipei in viitorul sezon. "Si noi speram ca aceasta cupa europeana sa fie chiar Liga Campionilor, insa mai mult sintem interesati ca Steaua sa-si formeze o echipa puternica, valoroasa, care sa revina acolo unde ii este locul, in fruntea fotbalului romanesc", a adaugat presedintele lui FC Steaua. Pe ce se bazeaza Viorel Paunescu cind face asemenea aprecieri? "Stiu cum au lucrat antrenorii cu ei in aceasta vara. De asemenea, pot sa afirm ca jucatorii au redescoperit in mare masura mentalitatea de invingator, specifica echipei noastre in ultimii ani", a declarat presedintele Consilului de Administratie al FC Steaua, fiind sustinut si de Fane Iovan, care a spus ca echipa a crescut foarte mult in ceea ce priveste viteza de joc. "Omogenitatea nu mai e o problema atit de mare in conditiile in care nou-venitii sint jucatori valorosi, care stiu ceea ce inseamna fotbalul. Mai sint, evident, citeva lucruri de pus la punct, insa pot sa va spun ca, fata de anul trecut, Steaua e mai puternica", a adaugat antrenorul secund al "ros-albastrilor". Referitor la "cazurile Mutica si Frasineanu", Paunescu a precizat ca Steaua nu a incalcat in nici un fel regulamentele. "Mutica a fost cel care ne-a contactat, la fel cum a fost si in cazul lui Frasineanu, cind chiar conducerea Universitatii a venit sa ne propuna achizitionarea jucatorului. Am si semnat contractul, insa, sub pretextul ca acesta trebuie semnat si de Ilinca, ei au luat actul, care, de atunci, a disparut. Cit priveste cazul lui Mutica, vreau sa va spun ca nu vrem in nici un caz sa-i facem vreun rau jucatorului. Totusi, acest caz va fi discutat saptamina viitoare in consiliu, nu pot sa va spun ce se va hotari". In ceea ce priveste acuzele cum ca Steaua ar fi in continuare un club departamental, Viorel Paunescu a replicat transant: "FC Steaua Bucuresti este o asociatie nonprofit, organizata in baza Ordonantei de Guvern numarul 26. Se autofinanteaza. Am fost surprins cind George Copos, intr-o emisiune televizata, le-a multumit lui Traian Basescu si actualului ministru al transporturilor pentru sprijinul acordat la construirea instalatiei de nocturna. Steaua nu mai beneficiaza de asemenea sprijin. Sprijinul din partea Ministerului Apararii nu este benevol. Totul e platit de club". HORIA HASNAS Diseara, Dinamo disputa revansa turului doi preliminar din Liga Campionilor Dinu incearca Polonia cu degetul Mutu a insotit echipa facindu-si pasaport in regim de urgenta Dinamo Bucuresti a plecat ieri dimineata, in jurul orei 10.45, cu o intirziere de un sfert de ora, din cauza unor defectiuni tehnice. Primul sosit pe aeroportul Otopeni a fost antrenorul Cornel Dinu, care a condus-o, alaturi de fiul sau Cornelus, pe sotia sa Silvia, care a plecat la Roma, pentru o operatie pe cord. Printre membrii delegatiei dinamoviste care a facut deplasarea in Polonia se numara senatorul Dan Matei Agathon, generalul Berechet, dar si celebrul suporter Mutu, care si-a scos pasaport in regim de urgenta pentru acest eveniment. Lupu a avut ceva probleme, pentru ca el si-a pierdut pasaportul in Franta, dar i s-a facut repede o copie. Dinamovistii au fost condusi la avion de presedintele Mircea Stoenescu si de Dinu Gheorghe "Vama", fostul conducator giulestean cu singe alb-rosu. La sosirea pe aeroportul din Varsovia, cei mai vinati "ciini" au fost Lupu si Dinu, care au raspuns intrebarilor lansate de zeci de ziaristi polonezi prezenti. Fane Preda si-a gasit doi prieteni din Ploiesti, emigrati in Polonia acum cinci ani, cu care s-a intretinut minute bune. Doua autocare i-au transportat pe jucatori, oficiali si ziaristi la Plosck in aproape doua ore. Dinu n-a scapat ocazia sa-i ironizeze pe polonezi, asemanind orasul care va gazdui meciul de diseara cu Slobozia, urbea natala a lui Mihalcea. Ieri dupa amiaza, antrenorul "ciinilor rosii" a sustinut o conferinta de presa in care a apreciat forta de joc a Poloniei. Dinu ar putea alinia astazi urmatoarea echipa: Preda - Bolohan, Mihali, Val. Nastase, Florea - Petre, Hildan, Lupu, Cernat - Mihalcea, M. Niculae. DANIEL NAZARE, Plosck Primarul Craiovei nu stie unde sint bunurile Universitatii, dar ii avertizeaza pe directorii DJTS: "Aduceti scaunele si mocheta inapoi, ca dati de dracu'!" Dupa scandalul dintre Primarie si clubului Universitatea, in Craiova se prefigureaza noi tensiuni. Marul discordiei il reprezinta 80 de scaune tapitate in piele si mocheta care asigurau confortul in tribuna oficiala a stadionului "Ion Oblemenco". "Aduceti scaunele si mocheta inapoi, ca dati de dracu'!", le-a zis primarul Vasile Bulucea directorilor din DJTS Daniela Popa si Nicu Braun. De fapt, municipalitatea cere niste lucruri care nu-i apartin si care au ramas totusi in folosinta clubului Universitatea Craiova. Astfel, mocheta se afla tot la stadion, iar scaunele au fost duse la cantonamentul echipei din Lunca Jiului. Scandalul lui Bulucea n-are nici o acoperire, mai ales ca DJTS ar fi putut sa ia mobilierul fara probleme. In urma cu doi ani, o firma privata din Craiova a facut un barter cu DJTS: in schimbul unui panou publicitar amplasat in incinta stadionului s-a angajat sa mocheteze si sa mobileze cu scaune tribuna 0. De neinteles izbucnirea lui Vasile Bulucea (PDSR), care n-a catadicsit sa se informeze despre destinatia scaunelor si a mochetei, adoptind o atitudine de maidan, insusita de pe vremea cind era prim-secretar PCR. MARIO MORCOV Chivulete invata fizica la "fara frecventa" Speriat de reactia cit se poate de normala a UEFA, care a anuntat ca va trimite in Romania un observator pentru a analiza acuzatiile de "ospitalitate excesiva" aduse de arbitrii partidei dintre Ceahlaul Piatra Neamt si Austria Viena, Florin Chivulete a aparut jovial pe micul ecran pentru a se dezvinovati. Numai ca, incurcat de propriile declaratii, Chivulete a ajuns sa predea lectii de relativitate la televizor, comprimind timpul asa cum numai un fizician ar putea sa o faca, insa numai in teorie. Dupa ce a fost intervievat la Antena 1 si a spus cu gurita lui ca folcloristele au stat la masa cu arbitrii francezi 30 de minute, Chivulete a declarat intr-o emisiune la Tele 7abc ca fetitele nici n-au apucat bine sa se aseze pentru a-si trage sufletul ca "fluierasii" din Hexagon s-au ridicat dupa citeva secunde si au parasit incaperea. Este foarte greu de inteles cum s-a scurtat atit de repede perioada de timp, cum la fel de greu de inteles este invinuirea exclusiva a lui Chivulete. De ce UEFA nu a acuzat numai conducerea clubului din Piatra Neamt, daca insotitorul arbitrilor se prezinta ca nevinovat de aparitia fetelor? De ce Chivulete nu s-a ridicat si el de la masa de protocol cind a vazut ca "domnisoarele" se simt atrase de francezi? In ce tara din lume a mai auzit Chivulete ca dansatoarele sau cintaretele stau cu invitatii la masa pentru a-si bea cafeaua? Oricum am incerca sa explicam comportamentul celui incriminat, nu am reusi sa-l scoatem basma curata. TEODOR HOSSU-LONGIN Bref Pavel l-a ras pe Chela Andrei Pavel a reusit calificarea in turul al doilea al turneului de tenis "Master Series" care se desfasoara la Toronto, invingindu-l pe argentinianul Juan Ignacio Chela in doua seturi, 6-2, 6-2. In cadrul aceleiasi competitii, australianul de origine romana Andrew Ilie a trecut de elvetianul Marc Rosset, 7-6, 6-4. Turneul de la Toronto este dotat cu premii in valoare de 3 milioane de dolari. ( B.G. ) Rapidul poate sa-si ia gindul de la Stelea Lumina nocturnei de pe stadionul Giulesti s-a aprins pentru prima data luni seara, in cadrul festivitatii de prezentare a lotului cu care Rapid va incepe sezonul 2000-2001. Spectacolul, prezentat de Florian Pittis, a inceput cu un recital al formatiei "Pasarea Colibri", al carei solist vocal, Mircea Baniciu, a implinit chiar luni 51 de ani. A urmat prezentarea noului echipament al giulestenilor, sarcina care a revenit unor superbe manechine, apoi au cintat fetele de la "A.S.I.A.". Sute de baloane si tone de confeti au precedat aparitia fotbalistilor de la Rapid, care au intrat in scena jurind credinta pe steagul alb-visiniu. Singurii fotbalisti care au lipsit de pe scena din Giulesti au fost Crivac, aflat in tribuna, si Edi Iordanescu, invoit. George Copos a tinut un discurs, Anca Boagiu, ministrul transporturilor, a aprins nocturna, apoi au urmat un spectacol de sunet si lumina si un miniconcert "Vama Veche". Visul lui Iordanescu de a-l avea la Rapid pe Bogdan Stelea s-a spulberat ieri, cind portarul nationalei Romaniei a semnat un nou contract cu actuala sa echipa, UCD Salamanca. ( B.G. ) Craioveanu a patruns greu in Elvetia Villarreal, echipa nou promovata in Primera Divison, s-a deplasat luni, in vederea pregatirii noului sezon, in Elvetia, la Nyon. La sosirea pe aeroportul din Geneva, doi dintre componentii team-ului spaniol, romanul Gica Craioveanu si sarbul Igor Tasevski, s-au izbit de obtuzitatea vamesilor din "Tara Cantoanelor". Acestia din urma au refuzat sa acorde vizele de intrare in Elvetia lui Craioveanu si Tasevski pe motiv ca Romania si Iugoslavia nu apartin Comunitatii Europene. Interventia initiala a diriguitorilor lui Villarreal nu s-a soldat cu nici un rezultat, fapt care a amplificat starea de tensiune. Vamesii o tineau una si buna, cum ca Tasevski si Craioveanu trebuie sa se intoarca la Madrid si sa obtina de la Ambasada Elvetiei din capitala spaniola atat de pretioasele vize. Scandalul s-a aplanat doar la interventia reprezentantilor firmei de turism prin care Villarreal si-a asigurat sejurul de la Hotelul Beau Rivage din Nyon, care, dupa parlamentari ce au durat mai bine de doua ore, au convins autoritatile helvete ca nici Craioveanu, nici Tasevski n-aveau de gind sa atace vreo banca elvetiana. ( S.T. ) Sicoe se bronzeaza la Mamaia Gabriel Sicoe, presedintele lui FC Arges, a renuntat pentru o vreme la problemele cotidiene. El se bucura de o saptamina de vacanta, alaturi de familie, la mare, in statiunea Mamaia. Intre timp, Marian Bondrea si jucatorii sai pregatesc debutul noului sezon. Ritmul de un antrenament pe zi este considerat a fi suficient pentru abordarea primei partide, la Galati, cu Otelul. "Presedintele nostru va veni acolo direct de la mare. Pe linga faptul ca, probabil, ne va sfida cu bronzul proaspat - glumesc, pentru ca Sicoe, saracu', e singurul din club care nu a avut pina acum concediu -, speram sa-l putem bucura cu o victorie. Si sa ne bucuram si noi pe linga el de niste prime. ( M.B. ) Daniela Gyorfi le va cinta fotbalistilor de la FCM Bacau FCM Bacau isi va prezenta miine, de la ora 18.30, lotul cu care va aborda noul sezon competitional. Evenimentul va avea loc pe scena teatrului de vara bacauan. "Lansarea la apa" a echipei pregatite de Ghita Poenaru va fi atent supervizata de primarul orasului, Dumitru Sechelariu, care va fi insotit de alte oficialitati din judet. E de asteptat ca inghesuiala de VIP-uri locale sa fie mare, nu atit pentru ca ar muri de curiozitate sa vada fetele arse de soare ale lui Bolfa, Zlati si Trofin, cit pentru ca show-ul de prezentare va fi binecuvintat de prezenta Danielei Gyorfi, ale carei implanturi cu silicon stim cu totii ca au reusit din plin. ( M.B. ) Divac si Djordjevic dau Olimpiada pe fusta nevestei Zeljko Obradovic, antrenorul nationalei de baschet masculin a Iugoslaviei, a anuntat ca celebrii jucatori Vlade Divac si Aleksandar Djordjevic nu vor participa la Jocurile Olimpice de la Sydney din aceasta toamna. Divac (Sacramento Kings) si Djordjevic (Real Madrid) si-au motivat decizia prin faptul ca doresc sa petreaca mai mult timp alaturi de familii. Nationala de baschet a Iugoslaviei, una dintre favoritele la cistigarea medaliei de argint, incepe astazi pregatirea celei mai importante competitii sportive cu un cantonament de doua saptamini in Elvetia. Sirbii se vor intoarce la Belgrad spre sfirsitul lunii august si vor sustine doua meciuri amicale in compania reprezentativei Suediei. ( B.G. ) Agresorul lui Kahn a fost condamnat la 30 de ore de munca Tinarul suporter al echipei germane Freiburg care l-a lovit, in timpul unui meci cu Bayern München, pe portarul Oliver Kahn in cap cu o minge de golf a fost condamnat la 30 de ore de munca in folosul comunitatii. Hotarirea a fost luata de tribunalul din Waldkirch, care a tinut cont ca baiatul, in virsta de 17 ani, a negat orice intentie de a-l lovi pe goal-keeper-ul bavarez. Kahn a fost scos pe marginea terenului, unde i s-au aplicat patru puncte de sutura, insa a revenit in poarta lui Bayern dupa citeva minute. Tot pentru acest incident, clubul Freiburg a fost amendat de Federatia Germana de Fotbal cu suma de 37.000 de euro (aproximativ 32.000 de dolari). ( B.G. ) Suker le-a cerut iertare suporterilor de la Arsenal Davor Suker si-a luat la revedere de la fanii clubului Arsenal Londra si de la managerul Arsene Wenger, multumind pentru clipele minunate pe care le-a petrecut pe stadionul "Highbury". El a tinut sa-si ceara scuze pentru lovitura de la 11 metri ratata in finala Cupei UEFA din luna mai, cind "tunarii" au pierdut in fata Galatei. "Penalty-ul de atunci a fost greseala mea si mai sint si acum suparat pentru asta. Era ultimul meu joc pentru Arsenal si as fi vrut sa cistigam Cupa UEFA", a spus Suker. Internationalul croat, cistigator al trofeului "Gheata de aur" in 1998, s-a transferat la West Ham United pe gratis, el fiind la sfirsitul contractului cu "tunarii". ( B.G. ) Yorke si-a tras vila de un milion de lire sterline Dwight Yorke, atacantul echipei Manchester United, s-a mutat in casa noua. Si nu este o locuinta oarecare, ci o resedinta de un milion de lire sterline (aproximativ 1.750.000 de dolari). Starul fotbalului englez, platit cu un salariu de 20.000 de lire sterline pe saptamina, se poate mindri cu sase dormitoare, speram ca suficiente pentru Yorke, a carui apetenta fata de sexul frumos este bine cunoscuta. La acestea se adauga o ditamai piscina, o sala de biliard si mai multe sali de forta, dotate cu aparatura ultimul racnet. Garajul vilei este suficient de incapator pentru masinile lui Dwight, dintre care se remarca un superb Ferrari si un Mercedes decapotabil. Si pentru ca, in general, luxul atrage atentia nepoftitilor, zona este impinzita cu camere de supraveghere. Casoiul cu pricina e departe insa, ca marime si facilitati, de "castelul" familiei Beckham, de la Alderley Edge (Cheshire). ( M.B. ) 