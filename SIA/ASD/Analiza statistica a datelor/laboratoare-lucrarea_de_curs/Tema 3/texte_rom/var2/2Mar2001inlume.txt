 Dintre toate statele foste comuniste, Bulgaria are cea mai drastica lege a dosarelor securitatii Numele fostilor colaboratori vor fi publicate pe Internet si la sectiile de votare; acestia nu vor fi sanctionati, dar li se va interzice accesul la functii publice Parlamentul Bulgariei a adoptat miercuri forma finala a legii referitoare la accesul la documentele fostei politii secrete comuniste, aceasta putind fi calificata drept cea mai dura lege de acest fel din toate fostele tari comuniste. In virtutea noii reglementari, numele miilor de agenti si colaboratori ai serviciilor secrete comuniste vor fi facute publice, la peste 11 ani de la caderea regimului comunist. Noua lege este rezultatul initiativelor lansate de UDF (Uniunea Fortelor Democratice, la putere) privind modificarea legii din 1997, care prevedea doar publicarea dosarelor persoanelor cu functii publice. Amendamentele introduse prevad liberul acces la dosarul tuturor persoanelor care candideaza pentru functii publice, atit in alegerile prezidentiale si parlamentare, cit si in cele locale. Singurele dosare exceptate sint cele a caror publicare ar aduce atingere securitatii nationale. Arhivele bulgare sint partial distruse Noua lege are o arie mult mai larga de cuprindere, referindu-se la cei care au colaborat cu fosta Securitate de Stat, dar si cu fosta Directie de Informatii a Statului Major, ambele instrumente redutabile ale puterii comuniste inca din 1944, de la instaurarea regimului comunist. Pentru opinia publica, acestea sint legate de represiunile asupra disidentilor, de schimbarea fortata a numelor bulgarilor de origine turca in anii '80, precum si de deturnarile masive de fonduri publice cu putin inainte de caderea comunismului, in noiembrie 1989. De asemenea, fostilor agenti secreti deveniti oameni de afaceri le sint atribuite importante roluri in falimentarea a 14 banci in perioada 1995-1996. Tentativa de a face lumina in ceea ce priveste dosarele fostilor agenti si informatori a fost pina in prezent sortita esecului, din cauza distrugerii masive a arhivelor la inceputul anului 1990. Aproximativ 41 la suta din cele 250.000 de dosare si 75 la suta din raporturile agentilor si informatorilor au fost atunci distruse. Comisia bulgara pentru studierea arhivelor are cinci ani sa faca lumina Legea adoptata miercuri de parlamentul bulgar stipuleaza ca intr-o perioada de cinci ani o comisie speciala va stabili adevarul "de o maniera indiscutabila", pe baza documentelor existente. Aceasta comisie va fi formata din 12 membri, dintre care trei vor fi numiti de parlament, trei de presedinte, trei de guvern si cite unul de Curtea Suprema de Casatie, Curtea Suprema de Administratie si altul de procurorul general. Comisia va fi un organ independent, spre deosebire de actuala sa varianta, potrivit careia presedintele comisiei este ministrul de interne, iar in structura sa intra si sefii serviciilor secrete bulgare. Ziaristii, functionarii publici, bancherii si sindicalistii - pe lista rusinii Numele agentilor si informatorilor vor fi remise unei alte comisii, care le va publica pe Internet dupa ce actualele servicii secrete isi vor fi dat acordul. Vor face exceptie fostii agenti secreti si informatori care lucreaza si in actualele servicii secrete, dar nu si cei care "au participat la acte de violenta sau represiune", sau daca dezvaluirea numelor lor afecteaza siguranta nationala, viata sau libertatea altor persoane. In schimb, functionarii publici, ziaristii, cadre din partidele politice, sindicalisti, inalti functionari din administratie si banci, care au colaborat in trecut cu serviciile secrete nu vor mai fi protejati de anonimat. O importanta prevedere a legii este aceea ca o comisie speciala va verifica trecutul tuturor candidatilor la alegerile legislative si prezidentiale, care vor avea loc in luna iunie si in toamna acestui an. Numele tuturor candidatilor care au fost membri ai serviciilor secrete vor fi afisate in sectiile de votare. Noua lege nu prevede sanctiuni pentru aceste persoane, dar stipuleaza ca functia de agent sau informator este "incompatibila" cu posturi si responsabilitati in sfera puterii (parlament, administratie, functii publice). Fostii securisti bulgari au pierdut razboiul Aceasta initiativa legislativa a stirnit puternice controverse in societatea bulgara, legate de unele prevederi considerate a aduce prejudicii sigurantei nationale. In plus, alianta democratica la putere este acuzata de opozitia socialista ca a ales acest moment pentru promulgarea legii pentru a putea folosi "legea dosarelor" ca arma in campania electorala, stiut fiind ca anul acesta in Bulgaria se vor desfasura alegeri parlamentare si prezidentiale. Proiectul votat in decembrie prevede ca numele tuturor colaboratorilor fostelor structuri represive comuniste sa fie publicate pe Internet. Initiatorii acestui proiect intentionau sa faca publice si numele celor care au colaborat pina in 1991 cu fosta Directie de Informatii a Ministerului bulgar al Apararii. Aceasta propunere a stirnit serioase controverse, iar ministrul bulgar al apararii, Bojko Noev, a declarat ca nu exista nici o legatura intre fosta politie politica si fosta directie de informatii militare. Problema accesului la dosarele fostei Securitati de Stat a revenit in actualitate in Bulgaria dupa ce premierul Ivan Kostov a declarat ca in aceasta tara exista structuri paralele create de vechile structuri ale politiei secrete bulgare. Controversele legate de accesul la dosare survin pe fondul unor numeroase scandaluri care au aparut anul trecut pe scena politica bulgara, toate acestea avind, intr-o masura mai mare sau mai mica, legatura cu lupta declansata pentru controlul serviciilor secrete si, implicit, pentru cistigarea apropiatelor alegeri parlamentare, care vor avea loc in luna iunie. CAMELIA MUNTEAN PETIO PETKOV (Sofia) Tudor Marcu (PRM): "Ce au facut bulgarii este o nebunie!" In rindurile parlamentarilor romani parerile sint impartite in legatura cu varianta bulgara a "Legii Ticu". Unii dintre alesii poporului considera benefica modificarea facuta de bulgari. Printre acestia se numara presedintele Comisiei de aparare din Camera Deputatilor, Razvan Ionescu (PDSR), care insa se indoieste ca romanii vor ajunge sa ii imite pe bulgari. "Din moment ce nu s-a facut un lucru de bun simt si s-au dat pina si declaratii false pe proprie raspundere, mi-e greu sa cred ca vom ajunge la nivelul bulgarilor". Adepti ai modelului bulgaresc sint si deputatii UDMR Ervin Szekely, membru al Comisiei juridice, si PRM, Codrin Stefanescu, secretar executiv al partidului. In ciuda marilor divergente dintre UDMR si PRM, cei doi reprezentanti sint, de data aceasta, pe aceeasi lungime de unda. Ervin Szekely ar sustine chiar o astfel de propunere in parlament, iar Codrin Stefanescu chiar ar vrea ca sa se spuna si daca mai exista politie politica in prezent. Si senatorii Gyorgy Frunda (UDMR) si Nicolae Vacaroiu (PDSR) sint pentru adoptarea modelului bulgaresc si pentru modificarea legii noastre privind accesul la dosarele Securitatii. La extrema cealalta exista parlamentari din categoria celor nervosi si intepati, care iti trintesc telefonul si-ti intorc spatele. In acest capitol intra fostul ministru al apararii, actual deputat PD Sorin Frunzaverde, care ne-a spus, "la obiect": "Nu sint in sezonul declaratiilor". Lui i se alatura senatorul PRM, Ion Circiumaru, care a afirmat, la fel de "la obiect": "Nu cunosc nimic, nu dau nici o declaratie, nu am citit. Ceilalti senatori n-au decit sa faca si sa zica ce vor, eu nu stiu si nu zic nimic. Ce Securitate? Faceti dumneavoastra declaratia daca stiti mai multe, eu nu spun nimic". Exista, insa, si parlamentari care sint impotriva modificarilor facute de bulgari legii lor privind accesul la dosarele securitatii. Unul dintre cei care se impotrivesc vehement unei astfel de idei este Tudor Marcu, deputat PRM: "Spre rusinea mea, eu am participat la elaborarea legii. Si tot spre rusinea mea noi nu ne-am putut impune in fata PNTCD. Dar cu toate imperfectiunile legii noastre, aceasta tot este mai buna decit a nemtilor sau a bulgarilor. Ei au facut sa apara ca o vina a celor care au facut parte din structurile Securitatii, chiar daca nu au facut politie politica si chiar daca au adus beneficii tarii. Nu le dau sfaturi bulgarilor, dar ce-au facut ei este o nebunie. Fac toate minunile ca sa intre in gratiile organismelor internationale". Impotriva s-a declarat si senatorul PDSR George Pruteanu: "Legea asta e absurda, atit timp cit nu s-a dovedit in mod penal ca Securitatea e vinovata de ceva. Legea asta a generat nu o asanare morala, ci numai murdarie si mizerie, o spurcare reciproca fara rost. Multimea nu e deloc interesata de asta. Ii doare ca Ionica sau Gheorghita a fost informator, atit cit ii doare ca Stefan cel Mare a avut 42 sau 43 de neveste. Asta e o problema doar pentru istorici sau cercetatatori". Mircea Ionescu-Quintus nu este in nici o "barca". El considera ca "o astfel de lege este eficienta numai dupa ce s-a definit in mod clar ce este colaborarea". TEODORA GEORGESCU, MIHAELA CONSTANTINESCU Milosevici, prins cu mina pe cocosel Fostul presedinte iugoslav a transferat in strainatate 173 kilograme de aur Parchetul de la Belgrad a ordonat deschiderea unei anchete impotriva lui Slobodan Milosevici, dupa ce presa elvetiana a publicat informatii despre faptul ca fostul presedinte iugoslav ar fi transferat si vindut in strainatate 173 de kilograme de aur, depunind banii obtinuti astfel in banci din Cipru si Grecia, transmit agentiile internationale de presa. Berna a confirmat livrarea, intre septembrie si inceputul lui noiembrie, anul trecut, a 173 de kilograme de aur provenind din Iugoslavia si a inceput, la rindul sau, o ancheta. Metalul pretios, nerafinat, are valoarea declarata de 1,1 milioane de dolari si a sosit pe aeroportul din Zürich in forma de lingouri, cu patru zboruri, intre 21 septembrie si 2 noiembrie 2000, dupa cum a confirmat directia generala a vamilor din Berna. Aurul provenea din exploatarile miniere iugoslave de la Bor si a fost rafinat in cantonul Ticino, fiind vindut apoi pe piata de metale pretioase. Transfer cu firme-paravan Transferarea aurului a inceput cu trei zile inainte de alegerile prezidentiale de anul trecut, din Iugoslavia, in urma carora Milosevici a fost invins de Vojislav Kostunica. Potrivit actelor detinute de elvetieni, prima incarcatura de aur, in greutate de 42 de kilograme, a ajuns la destinatie pe 21 septembrie, urmata de alte 42 de kilograme pe 22 septembrie, 59, pe 27 octombrie si un ultim transport, de 30 de kilograme, pe 2 noiembrie. Numele lui Milosevici nu apare insa in aceasta tranzactie, aurul fiind trimis spre vinzare de firme din Grecia si Cipru, care figureaza oficial in acte. Anchetatorii elvetieni afirma ca nu exista indicii care sa arate ca Milosevici ar fi profitat din vinzarea aurului sau ca a incalcat astfel embargoul comercial impus Belgradului. Embargoul ar fi incalcat daca s-ar dovedi ca banii rezultati ar fi fost varsati intr-unul din sutele de conturi aflate pe "lista neagra" - depozite bancare apartinind lui Milosevici, familiei sale, apropiatilor sau firmelor de stat iugoslave. Se stringe latul Ministrul de interne, Dusan Mihajlovici, a explicat ca politia detine si acte referitoare la acuzatiile de coruptie care i se aduc lui Milosevici in ceea ce priveste modul in care si-a achizitionat proprietatile si a adaugat ca, daca acesta va fi gasit vinovat ca si-a insusit proprietati de stat, inclusiv vila pe care o ocupa in prezent in centrul Belgradului, poate primi o condamnare intre trei luni si cinci ani de inchisoare. Desi nu exista dovezi ca Milosevici ar fi ordonat sau ar fi fost implicat in asasinate politice, rapiri sau in tentativa de a-l asasina pe liderul de opozitie Vuk Drajkovici, anchetatorii fac eforturi sa stringa informatii si spera ca fostul sef al serviciilor secrete, Rade Markovici, care a fost arestat vinerea trecuta, sa inceapa sa vorbeasca. Exista zvonuri din ce in ce mai intense ca Milosevici va fi arestat in curind, chiar inainte de 10 martie. Fiul lui Milosevici incearca sa-si piarda urma Un barbat care avea asupra sa un pasaport croat, dar purtind un nume identic celui al fiului lui Slobodan Milosevici, s-a aflat pentru scurt timp, in ianuarie, pe teritoriul Letoniei, afirma un cotidian leton. Autoritatile letone declarasera insa ieri ca nu au nici o dovada ca Marko Milosevici ar fi intrat pe teritoriul Letoniei. "Nimeni cu acest nume nu a trecut granita letona. Este insa posibil ca Marko Milosevici, 26 de ani, sa fi intrat in Letonia sub un nume fals", a declarat adjunctul sefului politiei de frontiera. Marko Milosevici nu face subiectul nici unui mandat de arestare, dar Letonia a decis sa respecte directiva UE de a interzice intrarea in tarile europene a lui Milosevici si a membrilor familiei sale, ca si a altor inalti oficiali iugoslavi. Un fost responsabil al serviciilor de securitate iugoslave sustine ca Marko Milosevici va pleca din Letonia spre o tara africana care i-a oferit azil. ISABELLA ALEXANDRESCU Potrivit unui raport ONU, Romanii vor fi de doua ori decimati pina in 2050 Populatia tarii se va reduce cu doua zecimi, respectiv cu peste 4,2 milioane de locuitori Populatia Terrei va depasi 9 miliarde de locuitori pina in anul 2050, in pofida efectului devastator al SIDA asupra tarilor aflate in curs de dezvoltare, iar populatiile tarilor bogate vor imbatrini si se vor diminua, se arata intr-un studiu demografic publicat miercuri de Divizia Populatie a Organizatiei Natiunilor Unite, intitulat "Perspectivele Populatiei Mondiale". De la nivelul de 6,1 miliarde de locuitori, cit numara la jumatatea anului trecut, in urmatorii 50 de ani populatia va atinge 9,3 miliarde de oameni (media aproximativa) sau un maxim de 10,9 miliarde de persoane, pe fondul unei tendinte de crestere sensibila a sperantei de viata atit in tarile dezvoltate, cit mai ales in tarile in curs de dezvoltare. 39 de tari dezvoltate si in curs de dezvoltare, intre care si Romania, vor inregistra scaderi puternice ale populatiei, de la 14 la suta in Germania si Italia, la intre 28 si 40 la suta in state precum Rusia, Georgia si Ucraina. In ceea ce o priveste, populatia tarii noastre, care la data realizarii studiului numara 22.438.000 de locuitori, va scadea in 2050 la numai 18.150.000 de oameni. Planeta centenarilor Tara cu populatia cea mai imbatrinita din lume va fi Spania, in timp ce numarul persoanelor cu virsta de peste 60 de ani se va tripla la nivel mondial. Efectele acestui fenomen - cauzat de diminuarea fertilitatii si de cresterea sperantei de viata - se vor face simtite pregnant in mai toate tarile europene: Spania va avea 3,9 persoane virstnice la fiecare copil, urmata de Italia, stat in care, actualmente, traieste cea mai imbatrinita populatie nationala din lume, cu 3,7 virstnici la un copil. Numarul batrinilor de peste 80 de ani va creste de la 69 de milioane, in prezent, la 379 de milioane in 2050. Centenarii se vor "inmulti" cel mai spectaculos in aceeasi perioada de timp, numarul lor urmind a creste de 18 ori fata de cel actual. Pe linga faptul ca va fi mai numeroasa si mai batrina, populatia anului 2050 va fi mai saraca, pe ansamblu, in principal din cauza numarului mai mic de persoane active, dar mult mai diversificata etnic si cultural decit cea de astazi. Romania, spor negativ de populatie inca 50 de ani In Romania, unde proportia intre sexe este de 96 de barbati la 100 de femei, va aparea o situatie oarecum paradoxala. Desi rata fertilitatii (numarul mediu de copii la fiecare femeie) va creste (de la 1,32 la 2,05), ca si speranta de viata (de la 69,8 la 76,9 ani, adica peste media internationala, de 76 de ani), iar rata mortalitatii infantile va scadea la sub jumatate (de la 22,1 la 8,9), populatia se va reduce numeric anual, cu o rata de crestere negativa care in 2050 va atinge valoarea de -0,58. Totusi Romania nu se afla intre primele zece state cu cea mai scazuta rata de crestere a populatiei, cum este cazul Bulgariei (locul 3, cu -1,30 la suta) sau al Sloveniei (locul 9, cu -0,91 la suta). Bulgaria se mai numara si printre primele state cu cele mai scazute rate ale cresterii naturale(-0,87 la suta, fata de media mondiala, de 0,47 procente). Din zona de influenta a fostei URSS, trei state - Armenia, Republica Ceha si Slovenia - intra in selectul top al tarilor cu populatia cea mai imbatrinita, privit uneori ca indice al nivelului de dezvoltare. In urmatoarea jumatate de secol, cea mai puternica diminuare a populatiei (exprimata procentual; 46,1 la suta) o vor cunoaste Estonia, urmata de Bulgaria (43 la suta), Ucraina (39,6 la suta) si Georgia (38,8 la suta). CONSTANTIN VLAD Cutremurul produs miercuri in Statele Unite a provocat Ploaie de caramizi la Seattle Bilantul seismului - un mort si 25 de raniti Violentul cutremur de pamint produs miercuri la Seattle (statul Washington, nord-vestul Statelor Unite), cu magnitudinea evaluata intre 6,8 si 7 pe scara Richter, s-a soldat cu moartea unei singure persoane - o batrina care a decedat in urma unui stop cardiac, speriata de trepidatie. Alte 25 de persoane au suferit rani usoare, au informat ieri autoritatile locale. Cutremurul s-a declansat la ora locala 10.54 si a durat 45 de secunde, timp suficient sa produca pagube de miliarde de dolari, mai multe cladiri, sediile unor institutii, locuinte si scoli fiind serios avariate. Potrivit specialistilor de la Institutul de geofizica din Golden, seismul s-a facut simtit in mai multe orase, printre care Vancouver si Portland, din statul Oregon si, de asemenea, in Salt Lake City, care se afla la o distanta de 1127 de kilometri de Seattle. Guvernatorul statului Washington, Gary Locke, a declarat stare de urgenta, estimind ca avariile produse cladirilor si drumurilor din regiune se ridica la mai multe miliarde de dolari. Locke a precizat ca majoritatea avariilor sint de natura structurala. "Mai multe poduri s-au prabusit", a declarat acesta, adaugind ca s-au inregistrat avarii grave la mai multe cladiri importante. Presedintele american George Bush Jr. a asigurat ca va acorda tot sprijinul necesar pentru remedierea situatiei. Efecte de fatada Miscarea telurica a avariat grav domul Capitoliului din Olimpia si a facut ca peste Pioneer Square, din Seattle sa pice o adevarata ploaie de caramizi. Uzinele Boeing de la Seattle, unde compania aeronautica americana isi testeaza avioanele, au fost temporat evacuate. Ferestrele impozantului zgirie-nori in care se afla sediul firmei "Microsoft" s-au facut tandari si s-au imprastiat pe zeci de metri, revarsind o ploaie de cioburi peste "cartierul general" al cafelei - sediul companiei "Starbucks". Reprezentantii "Microsoft" au anuntat ca trei dintre cladirile companiei au fost avariate, insa au precizat ca nu este vorba de pagube majore. "Seismul a produs mai mult panica. Nu a fost grav", a declarat un reprezentant al companiei. Urmari psiho-seismice Fiecare dintre cei care au simtit cutremurul are cite o poveste de spus, incercind sa explice teama pe care a simtit-o si situatia in care se afla atunci cind pamintul a inceput sa se zgiltiie. "Eram in apartamentul meu, la etajul trei. Tablourile au inceput sa pice de pe pereti, mobila se zgiltiia, iar apa din baie s-a revarsat in apartament", spune un barbat. "Vorbeam la telefon cu un prieten si am inceput, instantaneu, sa urlu", adauga el. Citeva zeci de persoane ranite, majoritatea lovite de caramizile care picau din peretii cladirilor, au fost transportate la spital. "Spitalul Harborview, din Seattle, este pregatit sa acorde asistenta medicala tuturor ranitilor si sa rezolve prompt cazurile de urgenta", a declarat un reprezentant al institutiei. "Unul dintre peretii biroului s-a prabusit, iar secretara mea a luat-o la fuga, urlind", povesteste un om de afaceri local. "Din punct de vedere fizic, toata lumea este bine. Pshihic, insa, exista probleme", a adaugat acesta, precizind ca multi au ramas in stare de soc dupa seism. DIANA EVANTIA BARCA Flash Separatie croato-musulmana in Bosnia Reprezentantul Croatiei in presedintia tripartita a Bosniei a anuntat luni ca entitatea croata nu mai accepta sa faca parte din federatie, impreuna cu musulmanii, federatie infiintata in urma acordurilor de pace care au pus capat conflictului din 1992-1995, transmite Reuters. Ante Jelavici s-a plins ieri ca modul in care au fost implementate acordurile de pace de la Dayton i-a exclus pe croati: "Din aceasta zi, federatia este o entitate nationala bosnica (musulmano-bosniaca), dar fara croati. Aceste autoritati in Bosnia sint ilegale, nelegitime". Cu ocazia unui miting, Jelavici a lansat un apel: "Nu vom participa si nici nu le vom recunoaste deciziile. Va chem pe toti la Mostar, simbata, ca sa luam o hotarire istorica".(I.A.) Vopsea protectoare pentru celulare Savantii din Hong Kong au gasit o rezolvare pentru toti cei care se tem ca radiatiile celularelor pot provoca aparitia cancerului: ei au inventat un material prezentat sub forma unei pelicule subtiri, capabil sa absoarba undele emise de telefoanele mobile, transmite Reuters. Oamenii de stiinta afirma ca materialul respectiv poate bloca 90 la suta din radiatii si costa foarte putin: doar 2,56 dolari, pentru o pelicula de 100 centimetri patrati. Substanta respectiva poate fi aplicata pe suprafata interioara a carcasei telefonului, protejind utilizatorul de emisiile electromagnetice ale aparatului telefonic. (I.A.) Hamburgerii si prajiturile cu frisca scad inteligenta Pe linga faptul ca aproape de "virsta a treia" contribuie masiv la obstructionarea arterelor, hamburgerii si prajiturile cu frisca (inclusiv cea "vegetala") impiedica dezvoltarea intelectului, daca sint consumate de la virste fragede, relateaza cotidianul britanic "The Daily Telegraph". Doi oameni de stiinta de la Universitatea Toronto, Canada, au descoperit ca ingerarea in exces a substantelor grase, pe perioada copilariei si a adolescentei, afecteaza capacitatea de concentrare si memoria prin obstructionarea creierului in a asimila glucoza necesara unor performante normale. Desi studiul a fost realizat pe sobolani, Gordon Winocur, profesor de psihiatrie, si Carol Greenwood, profesor de nutritie, spun ca el are implicatii similare si la oameni. Cei doi oameni de stiinta spun ca tinerii care maninca gras si foarte gras risca sa-si deterioreze ireversibil creierul aflat inca in dezvoltare. O astfel de dieta diminueaza semnificativ practic toate performantele cerebrale, dintre care memoria si concentrarea sint doar exemplele cele mai vizibile si mai la indemina. (T.S.) Se scutura cerul Ploua cu minuni Aversa cu mustar. O substanta cu un aspect si o consistenta dezgustatoare a acoperit un intreg orasel din statul american Florida, care parea ingropat in mustar, relateaza Ananova, precizind ca substanta galbuie, care avea si un miros urit, se intindea, lipicioasa si umeda, pe case, pe masini, pe strazi si pe peluze ¥ Ninsoare cu cristale. Localitatea Liarg, din comitatul scotian Sutherland, a fost "bombardata" cu o ploaie de cristale albe. Cristalele cazute din cer i-au luat prin surprindere pe niste scolari care terminasera orele si care au capatat niste cucuie zdravene, inainte de a apuca sa se adaposteasca pe unde au nimerit ¥ Ploaia de aur. In schimb, membrii unei secte din Merley, comitatul britanic Dorset, au fost foarte incintati in momentul in care asupra lor a inceput sa ploua cu praf de aur, ei avind ferma convingere ca aceasta este o binecuvintare de la Dumnezeu. (I.A.) Un meteorit a gaurit Regatul Unit Un meteorit de dimensiuni apreciabile s-a prabusit ieri pe un cimp din zona localitatii Hopgrove, in comitatul York, din nord-estul Angliei, producind un adevarat crater la locul impactului. Singurul martor al prabusirii a fost o femeie, care-si plimba linistita ciinele in momentul in care s-a auzit un zgomot puternic, urmat de suflul exploziei. Curioasa, femeia s-a apropiat de locul impactului, unde a constatat cu uimire ca aparuse o groapa adinca din care iesea fum. La putin dupa ce femeia a alertat autoritatile, politia a imprejmuit zona pentru a desfasura cercetari. (L.C.) Legiunea Straina se lupta cu nameti Caderile masive de zapada au creat probleme deosebite miercuri pe soselele din Franta, unde, pe alocuri, traficul a fost blocat. S-au inregistrat numeroase ambuteiaje si accidente in lant. Dupa ore de munca, fortele de interventie au reusit sa degajeze nu mai putin de 4.000 de autovehicule, blocate sub zapada pe o sosea din sud-vestul tarii. Miercuri seara, 160 de autoturisme si peste 100 de camioane erau blocate de zapada, iar soferii si pasagerii fusesera cazati, in situatie de urgenta, in hanurile si in motelurile din zona. Peste 2.000 camioane venite din Spania formau ieri o coada interminabila pe autostrada A7, spre Italia. Soldatii Legiunii Straine, obisnuiti cu misiuni primejdioase in jungla sau in desert, si-au descoperit o noua abilitate, respectiv degajarea drumurilor inzapezite. Aproximativ 60 de soldati de la baza din Aubagne s-au alaturat eforturilor pompierilor si armatei, venind cu vehicule blindate pentru a degaja drumurile blocate de troiene. (D.B.) Reclamele sexuale, interzise in presa ungara Potrivit recent intratei in vigoare legislatii ungare privind prostitutia, agentiile de "escorta" nu mai au voie sa-si faca reclama in ziarele nationale. Noile reglementari prevad ca reclama pentru serviciile sexuale sa poata fi tiparita numai in revistele pornografice, vindute in pungi din plastic sigilate, astfel incit sa nu poata fi rasfoite de minori pe tarabe. Politia din Budapesta a creat deja un departament special, insarcinat cu supravegherea reclamelor. Seful acestui departament, Akos Borai, a tinut sa sublinieze ca "prostitutia, din punct de vedere individual, este legala", drept urmare reclamele la servicii sexuale oferite personal de prostituate vor putea fi citite in continuare in toate ziarele.(C.V.) "Imperatriz Leopoldinese" a devenit Imparateasa cu trei coroane a Carnavalului de la Rio La sfirsitul unei saptamini electrizante, desfasurate in ritmul epuizant al sambei, brazilienii au asteptat cu sufletul la gura sa fie anuntati invingatorii concursului scolilor de samba. Dupa indelungi deliberari, juriul a hotarit ca locul intii va fi acordat anul acesta scolii de samba "Imperatriz Leopoldinese", estimind ca acesti dansatori au dat dovada de cel mai mare entuziasm si veselie, reusind, totodata, sa se miste ore intregi pe ritmurile frenetice, fara a comite nici cea mai mica greseala. Este al treilea an, consecutiv, cind scoala "Imparateasa Leopoldinese" cistiga marele premiu, iar membrii trupei au declarat ca se pregatesc deja sa inceapa repetitiile pentru editia din 2002 a Carnavalului de la Rio. (D.B.) Golaniada spulberata in varianta ucraineana Protestatarii anti-Kucima, maturati cu tot cu corturi Sute de politisti au patruns ieri dimineata in forta in tabara ridicata in centrul Kievului de oponentii presedintelui Leonid Kucima, care, inca din luna decembrie, si-au instalat corturi pe strada Kreshchatyk, din centrul capitalei ucrainene, cerind deschiderea unei anchete reale in cazului asasinarii jurnalistului Georghi Gongadze, al carui cadavru decapitat a fost gasit intr-o padure, in luna octombrie, anul trecut, transmite Reuters. Fortele de ordine i-au incercuit pe protestatari, incercind sa imprastie multimea, sa distruga adaposturile improvizate si corturile pe care manifestantii le instalasera in zona. Aproximativ 4.000 de politisti au intrat in forta in tabara, evacuind cel putin 100 de manifestanti din 50 de corturi si operind peste 40 de arestari. "Este de necrezut. Sint invalid si ei m-au impins si m-au lovit", spune Vitali Gongadze, unul dintre protestatari. "Ar trebui sa respecte Constitutia! Rusine politiei ucrainiene", a adaugat acesta. Alti aproximativ 200 de protestatari au stat pe margine, privind cum este imprastiata tabara si scandind frenetic: "Jos Kucima! Rusine politiei!". Presedintele ucrainean este acuzat de o parte a opozitie ca ar fi ordonat asasinarea lui Gongadze, inscenindu-i o rapire in colaborare cu apropiatii sai din cadrul serviciului de securitate. Un fost inalt ofiter ucrainean, in prezent domiciliat in Austria, sustine ca detine casete inregistrate in biroul presedintelui, continind discutii in cursul carora Kucima sugera ca jurnalistul ar putea fi "rapit", inscenindu-se un atac al cecenilor. DIANA EVANTIA BARCA [19][pl.dll?rid=expresro] 