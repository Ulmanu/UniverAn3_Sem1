 Visul european ______________________________________________________________________ Sint convins ca nu-i o diferenta prea mare intre ceea ce pricepe varul meu din Orastie si ceea ce intelege muncitorul din Lyon despre Uniunea Europeana. Si varul meu din provincie, si muncitorul din Lyon sau Berlin vad in Europa Unita doar o viata mai buna si dreptul de a se misca in acest spatiu fara vreo opreliste. Daca au chef sa lucreze la Roma sau la Londra, pleaca de miine dimineata si traiesc italieneste sau englezeste. Asta pricep si varul meu, si francezul, si neamtul. Pentru ca acest lucru sa fie cu adevarat posibil si chiar sa se petreaca intr-o anume zi este nevoie de schimbari majore in politica, in organizarea institutionala din tarile membre, precum si de legislatii compatibile. Cind e vorba de toate acestea, nici neamtul, nici francezul si nici varul meu nu mai inteleg mare lucru. Ba, in Romania, as zice ca putem numara pe degete politicienii care pricep proiectul Europei Unite. Si nu numai la noi, ci si in tarile Europei de vest sint multi care n-au deslusit ideea sau o refuza cu incapatinare. Principiile supranationale obligatorii pentru o Europa Unita stirnesc orgolii, amplifica prejudecati si intretin temeri. Si varul meu, care vrea sa lucreze la Londra, si englezul, care vrea numai golf si calarie, incep sa se teama. De ce sa renunte britanicul la lira sterlina si de ce sa vina varul meu din Romania sa-i strice terenul de golf? Iar varul meu zice, de ce sa ia englezii si nemtii hotariri pentru tara mea? Nu ne pierdem cumva independenta? O Europa extinsa din punct de vedere politic, economic si in planul securitatii poate fi socotita cel mai mare proiect al secolului trecut si al acestui inceput de mileniu. Tarile batrinului continent si-ar pastra identitatea istorica, etnica si culturala, beneficiind in schimb de o piata puternica si de o pondere mult mai importanta in echilibrul fragil al securitatii mondiale. Piedicile care-i stau in fata proiectului tin in primul rind de modul de a gindi. Toti europenii tinjesc dupa avantajele Europei Unite, dar se tem de eforturile obligatorii, de schimbarile pe care trebuie sa le adopte. Iar politicienii din Europa de est nu vorbesc decit despre obligatiile Vestului fata de tarile lor dezavantajate. La Forumul International Bertelsmann de la Berlin, din 19-20 ianuarie, politicienii din Est semanau ca doua picaturi de apa. Nu vorbeau decit despre ce ar trebui sa faca Uniunea Europeana pentru tarile lor. Nici unul nu se inghesuia sa prezinte ce urmeaza sa faca tarile lor pentru a se apropia de visul comun european. La Berlin, intr-un cerc restrins, i-am ascultat pe marii politicieni ai Europei de azi intr-o discutie despre extindere. "O Europa fara frontiere" a adus nume celebre ale continentului (din pacate, Romania n-a avut nici un reprezentant!?), iar discutiile au avut valoarea unor incercari de laborator. Cum se vor lua deciziile intr-o Europa Unita? Care dintre ele pot apartine organismelor supranationale, care guvernelor si parlamentelor din fiecare tara, care comunitatilor locale? Sint statele europene capabile sa transfere o parte importanta din suveranitatea lor unui organism care sa exercite o guvernare europeana unica? Cum se poate desfasura procesul de integrare? Se poate incerca o integrare economica doar pentru unele tari, altele sa fie integrate doar politic, si altele numai intr-un sistem de securitate? Cum se exercita controlul democratic in aceasta federatie? In ce conditii ar putea esua acest proiect in desfasurare, dar lipsit de o configuratie finala? Din pacate, europeanul simplu e foarte departe de aceste discutii complicate, in timp ce politicienii devotati subiectului au ajuns la un limbaj si la nuante care pot inhiba orice om obisnuit. Un lucru a rezultat clar la acest Forum Bertelsmann, intitulat "O Europa fara frontiere". Ca sansele de reusita depind in mare masura de capacitatea politicienilor de a explica tuturor cetatenilor despre ce este vorba. Fara comunicarea cu acestia, fara intelegerea si acordul lor, ambitiosul proiect european are putini sorti de izbinda. Si pentru ca el sa nu derapeze, e necesara una dintre cele mai mari campanii de comunicare din istorie. Varul meu, francezul si neamtul trebuie sa inteleaga nu doar avantajele-"cadou", ci si eforturile la care sint obligati. Din pacate, in Romania, nimeni nu vorbeste convingator despre extinderea Europei. Mai mult decit "vize" si "valuta" nu ne trece prin gind. Or, acestea nu pica din pom, ca o para malaiata, ci ar putea fi cistigate doar in urma unor dureroase si staruitoare eforturi. _________________________________________________________________ 