 Actorii principali si firele de iarba ______________________________________________________________________ Antalya - regiune in sudul Turciei, la Marea Mediterana, este un adevarat boom turistic european. In ciuda cutremurului de anul trecut, a amenintarilor PKK, milioane de turisti vin aici in vacante. Antalya, oras turcesc in regiunea cu acelasi nume, cu aproape un milion de locuitori, cu cartiere gen Militari si Drumul Taberei, intinse ca o curea de beton in lungul Mediteranei. In centru, orasul vechi - cu portul, farul si moscheea. Luni, 28 august, ora 18.00, la un colt de strada. Ar putea fi si duminica, si marti, si simbata, si dimineata la 10.00, si seara tirziu, spre miezul noptii. Actori secundari - turci cit cuprinde, unii alergind dupa tramvai, altii lenevind la umbra fierbinte a dupa-amiezii. Beau ceaiuri aromate din pahare butucanoase, privesc strada, batuta de alti turci sau de straini gura-casca. Ii vineaza din priviri. Care dintre ei ar putea fi musterii? Un turc cu fes, frecind inghetata cu o ranga din otel si lovind, din timp in timp, o talanga de vite agatata deasupra tarabei. Marojnaia! Marojnaia! Inghetata, pe ruseste. Turcii sint artisti ai comertului. Au trecut valuri de nemti, au vorbit germana. Au venit puhoaie de rusi, au trecut la limba lui Cehov. Daca n-ai mustata si casti ochii la vitrine, te asalteaza cu dobro utro, pajalusta si trag de tine sa intri in magazin. In zonele comerciale, toate orasele turcesti au trotuarele pline de "agatatori". Ce sint acestia? Niste turci mai saraci, dar destepti si obraznici. Te iau de pe strada, ti se baga in suflet, te ametesc cu tot felul de povesti despre magazinul lor, despre reduceri. E destul sa deschizi gura si sa spui un cuvint intr-o limba straina. Schimba placa si dictionarul si trec in "materna" ta, stilcita, bineinteles, dar intotdeauna agreabila, chiar simpatica, si iti spun doua-trei nume din tara ta (in cazul Romaniei - Hagi si Popescu, urmate de trei degete duse la gura si de un tucat zgomotos, in genul celui facut de cheflii cind trimit bezele la o masa vecina). Daca le raspunzi, iti mai spun trei nume de romani sau chiar iti arata o carte de vizita cu doi-trei mahari din Bucuresti care au cumparat de la acelasi magazin. Si cedezi. Esti de acord sa intri. Stai putin! Nu e chiar asta in fata caruia te-a agatat. Trebuie sa mai mergem putin. Zece metri, cincizeci de metri, poate chiar o suta. Vrei si haine din piele? Are si un magazin cu haine din piele! Vrei camila? Are si camile! Vrei ce nu exista? Are si asta, numai sa vrei sa cumperi! Si cind ajungi la magazin, "agatatorul" te da in primire unui vinzator, se asaza pe un scaun si asteapta. E cuminte, discret ca o umbra. Asteapta sa tirguiesti pentru a-si incasa si el comisionul. De cum platesti, isi primeste procentul si o ia la goana ca sa agate alti clienti. Ar cam fi vremea sa-i cunoasteti si pe eroii principali ai acestei descrieri. La intersectia bulevardului Chumhuriet cu nu stiu ce strada din Antalya se afla un loc intre doi stilpi din metal. Nu are importanta ce sprijina. Din patru panouri de tabla e incropit un fel de chiosc. Are apa, curent electric si patru masute din plastic puse pe trotuar. Dupa tejghea lucreaza un baiat si o fata. Maslinii amindoi, imbracati cu tricouri, taie piine, fac ceaiuri, spala cani si pahare, prajesc kiofte (chiftele) sau insira carnea pe tepusa de fript kebab. Un copil, care va implini in curind 9 sau 10 ani, taie felii din kebab-ul sfiriind. Foloseste un cutit cam cit jumatate din inaltimea lui. Cind scapa cite o felie mai groasa de carne, vine si sanctiunea profesionala: un sut in fund de la mai-marele grupului. El are creion dupa ureche, camasa alba, pantaloni inchisi la culoare si un chitantier in buzunarul de la piept. Seful controleaza totul cu privirea. Clientii, comenzile, notele de plata, tine banii si multumeste frumos trecatorilor opriti la restaurantul familiei. Al cincilea joaca rolul de "agatator" pe trotuar. Invita turcii grabiti, rusii, romanii si nemtii la un kebap, o inghetata, un ceai sau o cafea in amaritul, improvizatul, dar curatul restaurant al familiei, aflat la intersectia a doua strazi, unde nu se opreste nici un om dispus sa cheltuiasca mai mult de cinci dolari. Si, cu toate acestea, clienti care sa ceara un kebab, un ceai sau o cafea se mai gasesc. Din patru, doua mese sint ocupate. Din doua, la una sta o pereche care urmareste spectacolul copilului de 8-9-10 ani pus sa taie kebap-ul si care e sanctionat din doua in doua minute cu un spit de tenis in poponeata. Copilul nu plinge, nu se strimba, nu protesteaza, taie feliile mai subtiri, aproape stravezii, si invata disciplina muncii. Mai trage cu coada ochiului in stinga si in dreapta. Dar n-are scapare. La citiva metri mai incolo e o terasa. Si acolo este un copil care tunde iarba cu foarfecele. Ia intre maxilarele de otel numai firele verzi care s-au intins pe trotuar. El si-a primit suturile ieri-alaltaieri. Ceea ce face seamana cu o operatiune de tuns parul imprejurul urechilor, la un frizer care ti-a promis o tunsoare impecabila. E tot o lectie de munca, predata unui copil de aceeasi virsta cu a celui de la taiatul kebap-ului. De la ei incepe marea schimbare a Turciei. De indata ce am ajuns la munca incrincenata a turcilor, cei cinci frati isi pierd statutul de personaje principale si dispar intre milioane de turci, din alte orase, de la care ar cam fi vremea sa invatam ceva. Daca nu toata munca indracita si inteligenta, atunci macar cum se taie doua fire de iarba care au crescut prea mult si se intind peste trotuar. _________________________________________________________________ 