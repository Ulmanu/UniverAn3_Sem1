 Camion romanesc cu heroina, capturat la Ruse Vamesii bulgari au descoperit 50 de kg de heroina intr-un TIR care venea din Turcia, iar soferul roman a fost retinut pentru cercetari Vamesii bulgari de la punctul de frontiera de la Ruse au descoperit, in noaptea de duminica spre luni, 50 de kilograme de heroina ascunse intr-un camion romanesc, care venea din Turcia indreptindu-se spre Romania, transmite Reuters. Camionul, marca Volvo, transporta o instalatie veche de fabricat caramizi, fapt care a stirnit suspiciunea vamesilor bulgari. La un control amanuntit, ei au descoperit 99 de pachete, a cite 500 de grame de heroina, ascunse in aceasta instalatie. Valoarea celor 49,470 kg de heroina capturate este de peste patru milioane de marci germane, relateaza televiziunea nationala bulgara. Soferul camionului, un roman in virsta de 37 de ani, cu initialele N.M., a declarat ca nu stie absolut nimic despre heroina gasita. Potrivit unor informatii neoficiale, citate de corespondentul Mediafax la Sofia, camionul apartine unei firme de transport din Bucuresti si ar putea fi confiscat in folosul statului bulgar. Romanul este retinut pentru cercetari, iar daca va fi gasit vinovat risca mai multi ani de inchisoare. Cantitatea confiscata ridica la 507 kilograme cantitatea totala de heroina gasita de vamesii bulgari in acest an la punctele de frontiera cu tarile invecinate, in special la granita cu Turcia, a declarat purtatorul de cuvint al Directoratului Central al Vamilor, Liubko Neskov. Atit Romania, cit si Bulgaria se afla pe asa-numita "ruta balcanica" de trafic cu droguri dinspre Asia catre tarile Europei occidentale. ISABELLA ALEXANDRESCU Fiecare muncitor care a participat ieri la "marsurile foamei" organizate in toata Europa a vrut sa arate ca 1 Mai trist nu exista Ziua Internationala a Muncii a fost marcata in intreaga lume cu manifestatii dintre cele mai diverse, mai putin de sarbatoare, oamenii iesind in strada sa-si ceara drepturile si sa protesteze la adresa autoritatilor, oricare ar fi ele. Daca in Occident au fost mai degraba mitinguri cu proteste mai sofisticate, gen lupta impotriva globalizarii economiei, in estul Europei s-au organizat mari demonstratii comuniste, unde au fluturat in voie batrinele steaguri rosii, dar si pancarte cu Stalin si Lenin. Peste tot insa sloganurile au fost mai putin axate pe ideologie, principala problema a protestatarilor fiind foamea, oamenii cerind piine, locuri de munca sau pensii mai mari. Esticii cer piine Rusia: Citeva zeci de mii de sindicalisti si simpatizanti comunisti sau socialisti, intre care fostul lider sovietic Mihail Gorbaciov, au defilat marti pe strazile Moscovei pentru a celebra sarbatoarea muncii Ucraina: Aproximativ 1.000 de simpatizanti comunisti au manifestat ieri, la Kiev, in ritmul marsurilor sovietice, impotriva regimului presedintelui Leonid Kucima, care, in opinia lor, a aruncat tara in mizerie. Polonia: Aproximativ 6.000 de partizani ai opozitiei de stinga din Polonia au manifestat in mod pasnic la Varsovia, purtind banderole pe care scria "piine si munca" si exprimindu-si nemultumirea fata de rata crescinda a somajului, care a atins nivelul record de 16 la suta. Bulgaria: Mii de sustinatori ai miscarii de stinga din Bulgaria au participat ieri, in centrul Sofiei, la un mars prin care Partidul Socialist Bulgar (fost comunist) si-a deschis campania electorala in vederea alegerilor generale din 17 iunie. Grecia, paralizata de greve Zborurile cu avionul au fost intrerupte, iar reteaua de transport pe caile ferate si pe mare au fost puternic perturbate ieri, in Grecia, dupa ce angajatii regiilor de transport public s-au alaturat demonstratiilor de protest fata de intentiile guvernului de modificare a sistemului de pensii. Zeci de mii de protestatari, purtind pancarte, unele chiar cu portretul lui Lenin, si scandind sloganuri anti-guvernamentale, au transformat traditionalul mars de 1 Mai de pe strazile Atenei intr-un adevarat razboi impotriva reformei pensiilor. Anarhie la Berlin Politia germana a fost nevoita sa foloseasca tunuri de apa pentru a dispersa miile de anarhisti si protestatari de stinga iesiti ieri pe strazile Berlinului, care incepusera sa arunce in directia fortelor de ordine cu sticle si pietre. Cu ocazia zilei de 1 Mai, aproximativ 6.000 de activisti au ridicat baricade in timpul noptii de luni spre marti, in cartierele Friederichshain si Prenzlauer din estul Berlinului. Londra: "Monopoly" pe spart geamuri Politia britanica, hotarita sa impiedice reeditarea violentelor izbucnite in centrul Londrei anul trecut, de 1 Mai, s-a mobilizat ieri pentru a face fata celor 10.000 de anarhisti care au anuntat ca vor sosi in capitala cu intentia de a provoca un adevarat haos. Potrivit autoritatilor, anarhistii s-au folosit de o versiune a popularului joc "Monopoly" pentru a-si planifica actiunile, dind cu zarul pentru a stabili pe ce strada sau in ce gara urmeaza sa provoace haos. Din acest motiv, politia a intervenit inca din zorii zilei, luindu-i la goana pe "jucatorii" asezati in mijlocul drumului. Britanicii au mai dat si alte dovezi de originalitate, printre manifestarile destinate aniversarii zilei internationale a muncii numarindu-se si o demonstratie pe biciclete. CAMELIA MUNTEAN LIVIA CIMPOERU Avion cu armament, retinut in Bulgaria Autoritatile bulgare au retinut saptamina trecuta pe aeroportul din Burgas un avion avind la bord aproximativ 30 de tone de arme si munitii, dupa ce au constatat ca destinatia sa era Eritreea, si nu Georgia, asa cum scria in acte. Aparatul, care continea pistoale-mitraliera Kalasnikov si munitie de productie ceha, a fost arestat, impreuna cu echipajul. Autoritatile de la Praga au multumit bulgarilor pentru vigilenta, declarind ca autorizatia de livrare de armament era pentru Georgia, adaugind ca este al doilea transport de acest fel, desi nu exista mijloace pentru a se verifica daca nu cumva si prima livrare nu a ajuns tot in Eritreea, tara aflata de mult timp in razboi cu Etiopia.(C.M.) Stinga poloneza revine in forta Presedintele polonez Aleksander Kwasniewski a anuntat luni ca viitoarele alegeri parlamentare vor avea loc pe 23 septembrie 2001, relateaza AFP. De asemenea, el si-a anuntat intentia de a promulga o noua lege electorala care modifica reglementarile privind finantarea partidelor politice, care era asigurata de la bugetul de stat si de care profitau formatiunile mici si mijlocii. Potrivit ultimelor sondaje, coalitia de stinga, formata din Alianta Social-Democrata (SLD) si Uniunea Muncii (UP), va cistiga lejer alegerile, fiind cotata cu 49 la suta din intentiile de vot, inlaturind de la putere actualul guvern minoritar al Aliantei Dreptei Catolice - Solidaritatea, care nu ar mai obtine decit 13 la suta.(C.M.) Superstat european dupa proiect german Cancelarul german Gerhard Schroeder a dat publicitatii un plan radical de transformare a Comisiei Europene intr-un guvern european in toata regula, ceea ce a dat nastere la temeri ca astfel va lua fiinta un superstat european, transmite Reuters. Ideea nu e noua, ea fiind lansata cu un an in urma, de ministrul german de externe, Joschka Fischer, care a prezentat-o la vremea respectiva drept o opinie personala. Tocmai Fischer a fost cel insarcinat sa explice in strainatate planul lui Schroeder. Aflat intr-o vizita in Irlanda, demnitarul german a declarat ca este nevoie de un presedinte ales pentru Comisia Europeana si de un Parlament European mai puternic, deoarece acesta este, in prezent, "subdezvoltat", iar deciziile sint luate "aproape exclusiv" de statele componente. El a mai spus ca rolul presedintelui Comisiei Europene, ca initiator de decizii la nivel european si avocat al intereselor pan-europene, ar capata legitimitate daca acesta ar fi ales in cadrul unui scrutin. Aceasta propunere de transformare a institutiilor la nivel inalt european va fi prezentata oficial la congresul Partidului Social-Democrat al lui Gerhard Schroeder in cursul acestui an si include transformarea actualului Consiliu de Ministri, din care fac parte liderii celor 15 state membre UE, intr-o camera parlamentara, asemanatoare Bundesratului german (Camera Superioara a parlamentului). Potrivit acestui plan, Parlamentul European ar fi transformat intr-o a doua camera parlamentara, urmind sa i se confere o "suveranitate bugetara totala" si puteri egale in privinta luarii de decizii, similare cu ale Consiliului de Ministri. Reactii negative Reactiile fata de initiativa germana nu au fost pozitive, chiar si in Polonia, tara candidata la UE, politicienii exprimindu-si scepticismul fata de un asemenea plan. Presa germana a adoptat acelasi ton, "Sueddeutsche Zeitung" titrind sugestiv "Schroeder, europeanul solitar". Ziarul citat comenteaza in continuare: "premierul Tony Blair a renuntat la dezbaterea reformelor, seful guvernului spaniol, conservatorul Jose Maria Aznar, nu se intereseaza de Europa decit in masura in care serveste intereselor financiare ale Madridului, iar Franta, care intra in campanie electorala, este preocupata inainte de toate de ea insasi si priveste, in plus, cu suspiciune, orice proiect german de reforma pentru Uniunea Europeana". Cancelarul austriac, Wolfgang Schuessel, la rindul lui, si-a exprimat dezaprobarea fata de crearea unui "superstat european". ISABELLA ALEXANDRESCU Flash Roman ranit in Italia Un roman se numara printre cele 40 de victime ale unui accident feroviar care a avut loc luni seara pe traseul Nisa-Venetia, in apropiere de localitatea Bordighera, transmite France Presse. Accidentul s-a produs in momentul in care un tren Intercity cu 150 de persoane la bord, a intrat in plin intr-o locomotiva de serviciu. Locomotiva trenului Intercity, si primele vagoane au sarit de pe sine in urma violentului impact. Majoritatea celor 40 de calatori accidentati, care se aflau in stare de soc, au fost tratati pentru contuzii si rani destul de usoare. Citeva persoane insa, printre care si trei membri ai personalului trenului, au suferit fracturi si se afla inca in spital. Potrivit investigatiilor preliminare, accidentul ar fi fost cauzat de o eroare de manevra a locomotivei de serviciu. (I. A.) Grasa si frumoasa Tinara Soraya Srimit, in virsta de 25 de ani, a cistigat ieri titlul de Miss Jumbo, in cadrul traditionalului concurs al celor mai frumoase grasune din Thailanda, Rumene si durdulii, concurentele s-au intrecut sa scoata in evidenta cit mai multe caracteristici specifice elefantilor, printre acestea numarindu-se gratia, eleganta si, bineinteles, gabaritul pachidermelor. Cea mai gustata proba de concurs a fost cea de dans. Publicul a aplaudat copios si a ovationat indelung gratioasele "elefantite" gatite in rochite verzi cu multe volanase, care au pus pentru citeva minute in pericol structura de sustinere a scenei.(L.C.) Buddha a implinit 2.545 de anisori Mii de sud-coreeni au luat ieri cu asalt templul Chogye din Seul pentru a aniversa 2.545 de ani de la nasterea lui Buddha. In Coreea de Sud, ziua de nastere a lui Buddha este sarbatoare nationala, fiind aniversata de peste 46 de milioane de credinciosi. In Malaysia, caligraful chinez Kenny Chen a pregatit special pentru aceasta ocazie un papirus gigantic, avind lungimea de 25 de metri si latimea de 4 metri, pe care a pictat cuvintele "Namo Amituofo", numele marelui Buddha. Impresionanta lucrare a fost realizata cu ajutorul unei imense pensule din par de vulpe.(L.C.) Turistul spatial joaca volei orbital "Turistul spatial" Dennis Tito a ajuns luni pe Statia Spatiala Internationala (ISS) unde va ramine zece zile. Surizator si cu ochii in lacrimi, Tito a adresat de la bordul statiei un "va iubesc" inginerilor rusi care il priveau de pe Pamint, dupa care a inceput sa se zbenguiasca prin compartiment. Multumit de felul in care plutea trupul sau, milionarul american a trecut la scamatorii mai complexe, jucindu-se cu o minge, adusa special de el la bordul ISS. "Este o super calatorie. Nu vad ce au vrut sa spuna cu adaptarea la viata in spatiu. Sint deja adaptat. Imi place in spatiu", a declarat el. (C.M.) [17][pl.dll?rid=expresro] 