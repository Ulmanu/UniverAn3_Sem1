 Trecutul, asa cum vrea Petre Roman ______________________________________________________________________ Ministrul nostru de externe s-a suparat foarte pe cartea unui ziarist maghiar. Cind volumul "Budapesta 1956" de Tibor M?ray a aparut in romaneste l-am comentat in acest colt de pagina pentru valoarea lui documentara. La sfirsitul cartii, ziaristul maghiaro-francez scrie despre rolul lui Valter Roman in a-l convinge pe Imre Nagy sa accepte azilul politic in Romania, unde, de fapt, a devenit prizonier. Cartea ziaristului maghiar acrediteaza ideea ca Valter Roman si-a tradat prietenul din vremea cind lucrau impreuna la Radio Moscova. Este pentru prima data cind imaginea lui Valter Roman intra intr-o contradictie violenta cu ceea ce Petre Roman incearca sa acrediteze de mai multi ani. Din momentul aparitiei cartii in limba romana, Petre Roman are o problema! E vorba despre o contradictie intre portretul lui Valter Roman prezentat de catre fiu si cel care reiese din documentele istorice. Chiar sintem obligati sa intelegem si sa acceptam respectul si afectiunea pe care Petre Roman le poarta tatalui sau. Oricare dintre noi am simti la fel. Atita doar ca presedintele Partidului Democrat a incercat sa construiasca si o imagine publica favorabila a celui pe care l-a stimat ca tata. Dar sentimentele familiale nu pot tine loc de istorie. Ea inlatura toate considerentele afective si incearca sa tina cont numai de dovezi. De indata ce am publicat fragmente si un comentariu din si despre "Budapesta 1956", Petre Roman ne-a adresat o scrisoare (pe care am si tiparit-o) trimitindu-ne totodata si un exemplar al cartii sale - "Libertatea ca datorie" - ce contine si scrisoarea lui Valter Roman catre M.M. Litvinov. Cu multe luni inainte de asta, la Moscova, istoricul rus Tofic Islamov a descoperit o alta scrisoare adresata lui M.M. Litvinov. Stupoare! Scrisoarea din arhivele rusesti arata cu totul altceva decit cea din volumul publicat in Romania de Petre Roman. In scrisoare i se demonstreaza lui Litvinov de ce este nevoie ca Transilvania sa devina un stat comunist independent, sub controlul direct al Moscovei. Intre cele doua epistole e o diferenta de numai patru zile. De unde aceasta deosebire enorma intre prima scrisoare, in care Valter Roman sustinea ca Transilvania trebuie sa ramina la Romania, si cea care argumenteaza ideea unui stat independent? S-o fi speriat Valter Roman de ceva? O fi fost amenintat sau scrisoarea din arhivele rusesti o fi falsa? Sau cea publicata de Petre Roman e numai un vis frumos pe care tatal n-a avut puterea sa-l sustina pina la Moscova? Deocamdata nu stim! Dar despre a doua epistola stia si Petre Roman inca din mai 2000, dupa cum o atesta scrisoarea sa trimisa cercetatorilor rusi Islamov si Pokivailova. Nu stim de ce s-a folosit Petre Roman de antetul Ministerului de Externe pentru a-si apara tatal. Nu e treaba noastra, ci a guvernului. Pentru noi, important este ca presedintele Partidului Democrat si, in acelasi timp, ministru de externe al Romaniei, in loc sa incerce el insusi sa afle adevarul, ne ia la bastoane si se intreaba daca "aceasta diversiune nu este realizata cumva pe o veche filiera periculoasa pentru tara noastra"? Nu stim la ce filiera se refera. Petre Roman nu ne spune. Promitem ca vom verifica daca nu cumva redactorii "Evenimentului zilei", istoricii rusi, ziaristul maghiar din Franta, Editura Compania si redactorii de la suplimentul "Provincia" nu sint legati intre ei prin cine stie ce misiuni secrete, daca nu cumva si ei au venit cu tancurile de la Moscova pentru a pune in opera un plan despre care noi, deocamdata, nu avem habar. Cu siguranta ca Petre Roman e iritat (ieri, Partidul Democrat ne-a transmis ca opreste orice publicitate in "Evenimentul zilei") pentru ca exista inca o scrisoare a tatalui sau, alta decit cea pe care o tot invoca el. Si, in loc sa incerce sa demonstreze falsitatea acesteia, el o considera un atac la ideile sale si o conspiratie pentru a-l opri din cursa pentru presedintia la care nu are nici o sansa. Mai mult, Petre Roman incearca sa lipeasca mamaliga de tavan, spunind ca este si singurul care se pronunta "pentru a reusi autoritatea legii, pentru a reusi o ordine normala… pentru a lovi coruptia la ea acasa". Nu ne mai ramine decit sa cautam prefectura! Petre Roman (ca si domnul Ion Iliescu) ar dori ca trecutul sa nu se ia in consideratie! Sau sa conteze numai asa cum vor dinsii. Chiar daca electoratului nu-i pasa (si, din cauza foamei, chiar nu-i pasa), scrisoarea lui Valter Roman de la Moscova si discursurile lui Ion Iliescu din 1956-1957 exista. Ce vina avem noi ca hirtiile spun altceva decit sentimentele? _________________________________________________________________ 