 Petre Roman despre documentele istoricului rus Tofic Islamov: "O diversiune" Scrisoarea istoricului rus Tofic Islamov adresata lui Petre Roman, care a fost publicata de ziarul nostru ieri, in paralel cu o alta scrisoare a carui autenticitate este sustinuta de ministrul de externe, a provocat reactii dure din partea lui Petre Roman, acesta acuzind "Evenimentul zilei" de "diversionism". Documentul istoricului rus, reprodus mai intii de ziarul "Ziua de Ardeal", releva o epistola adresata de Valter Roman (tatal lui Petre Roman) ministrului de externe al Uniunii Sovietice, la 28 iulie 1944. In aceasta scrisoare, Valter Roman sustine infiintarea unei Transilvanii independente atit fata de Romania, cit si fata de Ungaria. Cealalta scrisoare, pe care Petre Roman a publicat-o in cartea sa "Libertatea ca datorie", este datata 24 iulie 1944, in aceasta Valter Roman sustinind ca Transilvania apartine Romaniei, pentru alipirea ei poporul roman luptind secole de-a rindul. Intr-o conferinta de presa extraordinara sustinuta ieri de Petre Roman la sediul PD, acesta a sustinut ca totul este o diversiune pornita ca o lupta impotriva principiilor pe care el le sustine in aceasta campanie electorala pentru presedintia Romaniei. Intrebat de noi daca este dispus sa trimita dovezile de autenticitate cerute de istoricul rus, Petre Roman a spus ca, la rindu-i nu are "nici un fel de dovada ca acea asa-zisa, pretinsa scrisoare, care ar fi datata cu patru zile mai devreme decit scrisoarea recunoscuta oficial ar exista". De asemenea, l-am intrebat de ce s-a adresat istoricului rus Tofic Islamov pe o hirtie cu antetul MAE, Petre Roman raspunzindu-ne ca a facut-o pentru ca i s-a "parut" ca aceasta "trimitere din partea unui institut oficial din Rusia, cu o alcatuire care parea documentata, aduce atingere Romaniei, prin faptul ca eu (n.r. - Petre Roman) sint ministru de externe". Liderul PD a facut o trimitere retorica la practicile stalinismului si nazismului prin "incercarea de a lovi pe cineva lovind in familia lui". Pentru o mai exacta informare asupra "diversiunii" acuzate de Petre Roman, redam integral declaratia de presa facuta ieri de liderul PD, pastrind stilul verbal al acestuia. NARCISA IORGA "«Evenimentul zilei» reia unele acuzatii la adresa tatalui meu. Stiti bine ca duc aceasta lupta si o voi duce pina la capatul vietii mele pentru ca este o lupta pentru adevar si demnitate. Dupa parerea mea, aparitia acestei teme este o diversiune cu o tinta precisa si cu o sursa precisa. Ma intreb daca aceasta diversiune nu este realizata cumva pe o veche filiera periculoasa pentru tara noastra. Incercarea de a discredita se vrea o lovitura care nu cred ca este atit la adresa lui Petre Roman, ci la adresa ideilor pentru care ma pronunt ferm si anume: o presedintie puternica, capabila sa introneze autoritatea legii, sa introneze ordinea si sa loveasca coruptia la radacinile ei, radacinile ei fiind in primul rind afacerile oneroase, pe seama banilor publici, pe seama statului. Cred ca aceasta incercare de discreditare in plina campanie electorala si cu putin timp inainte de alegeri este o incercare de a lovi aceste lucruri pentru care ma pronunt ferm si categoric. De altfel, constat ca sint singurul care ma pronunt astfel, pentru a reusi autoritatea legii, pentru a reusi o ordine normala de care cetatenii au nevoie, pentru a lovi coruptia la ea acasa. "Nu stiu cum a ajuns scrisoarea la «Evenimentul zilei» mai devreme decit la mine" Acuma, in legatura cu articolul propriu-zis: de ce spun ca este o diversiune? Pentru ca se reiau informatii care nu au o baza reala, nu sint dovedite. In materialul documentar veti putea constata frecvent ca acea pretinsa scrisoare la care se face referire ar fi un document publicat intr-un volum de documente al Academiei de Stiinta din Rusia. Se precizeaza in document ca acest document exista, se si indica locul lui, pozitia 81 in aceasta carte - Chestiunea transilvana, dezbaterea teritoriala romano-ungara, documente. In realitate, singura referire este in introducere, in care se spune ca Valter Roman ar fi fost in favoarea unei solutii cu privire la Transilvania care ar fi insemnat o independenta. La indicele de nume apare exact aceasta referire, nici una alta, iar documentul 81 la care se face referire este un document care n-are nici o legatura cu Valter Roman. Este un document intern, intre doua sectii ale unor comitete ale Uniunii Sovietice din perioada aceea, din 1944. Asta in timp ce documentul la care eu am facut referire continuu, anume scrisoarea pe care Valter Roman a trimis-o lui Litvinov, ministrul de externe de-atunci al Uniunii Sovietice, este un document aparut intr-o culegere de documente aparuta in tara noastra in 1978, care n-a fost nicicind contestata de nimeni. El este acuma pus in discutie din motive care sint evidente. Pe de alta parte, luind cunostinta de aceasta carte, am scris autorilor de la care am primit un raspuns. Dar eu am primit raspunsul de la o cu totul alta persoana decit cea prezentata de ziarul «Evenimentul zilei». Scrisoarea la care dumnealor fac referire, mie nu mi-a parvenit niciodata desi se pare ca mi-a fost trimisa mie. Nu stiu cum a ajuns la dinsii mai devreme decit la mine. Eu am primit intr-adevar o scrisoare, dar de la o cu totul alta persoana. "O voce pe cit de singulara, pe atit de curajoasa" Pe fond insa, chestiunea trebuie privita in realitatea activitatii politice a lui Valter Roman si anume cel putin doua referiri se impun: un articol despre Transilvania, publicat in «Buletinul muncitorilor emigranti din Franta», in mai 1939, la Paris, care se incheie cu urmatoarele fraze: «Pozitia guvernului roman trebuie sa fie cea a unui aparator indirjit al spatiului vital romanesc, al romanilor din Transilvania si al romanilor in general. Guvernul are chiar datoria sa ocroteasca poporul roman impotriva oricarei inrobiri». Un alt articol, poate mai semnificativ, aparut un pic mai tirziu, in iulie 1939, in ziarul «Ce soir», la Paris, intitulat «Poate rezista Romania la un atac ungaro-german?», in care se face o demonstratie militara a necesitatii de a rezista. Citez doua fraze: «Exista o regiune in statul roman care poate si trebuie sa joace un rol strategic de prim-ordin. Aceasta este Transilvania. Ea este bastionul inaintat al sistemului de aparare al tarii», iar finalul, care se intituleaza «Nu trebuie cedat nimic» spune: «Romania trebuie sa reziste, mai ales la toate cererile de cedare a Transilvaniei caci, daca ar fi lipsita de aceasta regiune, si-ar pierde principala sa baza militara de aparare». Datat iulie 1939, deci cu putin timp inainte de cedarea Ardealului, o voce pe cit de singulara, pe atit de curajoasa. Cum ar fi putut Valter Roman, cu asemenea convingeri, un om de calibrul lui, un om care a fost intotdeauna considerat de o seriozitate impecabila, un luptator care a pus chiar sacrificiul lui deasupra-e de mentionat aici participarea sa in brigazile internationale din Spania ca si comandant al regimentului roman de artilerie, despre care vorbeste si Hemingway in cartea lui- cum ar fi putut Valter Roman ca un pic mai tirziu sa-si schimbe atit de radical optiunile? Concluzii amare Realitatea este ca in scrisoarea adresata lui Litvinov el spune: «Solutia problemei Transilvaniei- anularea arbitrajului de la Viena din august 1940 si reintegrarea Transilvaniei de Nord in cadrul Romaniei». In favoarea acestei teze ar putea fi invocate multe argumente, dintre care insa cel mai important mi se pare ca este cel istoric: «Transilvania apartine Romaniei deoarece majoritatea populatiei acestei regiuni a fost si este si astazi romaneasca, deoarece poporul roman a luptat secole de-a rindul pentru unirea Transilvaniei cu Romania, unire care s-a realizat in decembrie 1918». Acestea sint realitati a caror neluare in considerare n-ar putea decit complica atit evolutia lucrurilor, inclusiv desfasurarea razboiului in ultima sa faza. Concluzia am spus-o de la bun inceput- este o diversiune cu o tinta precisa, cu o sursa precisa. Intrebarea care ramine- nu cumva e vorba de o veche filiera care a facut atit de mult rau Romaniei? Eu nu pot sa-mi permit sa fac nici un fel de speculatii, mi-am pus doar o intrebare, dv. aveti la dispozitie sursele si sa judecati in consecinta. Din motive care sint lesne de inteles nu pot sa-mi permit sa spun mai mult decit o intrebare". Scrisoarea lui Valter Roman va fi publicata integral intr-o revista istorica ruseasca Istoricul rus Tofic Islamov a declarat ieri, in cursul unei convorbiri telefonice, ca scrisoarea adresata de Valter Roman lui Maksim Maksimovici Litvinov, datata 2.08.1944, nu a fost publicata pina in prezent in intregime. El a precizat insa ca a utilizat fragmente din aceasta scrisoare in diverse articole ale sale aparute de-a lungul timpului, in publicatii de istorie din Rusia, fragmente pe care le-a comentat. Islamov a tinut sa sublinieze ca textul integral al scrisorii lui Valter Roman va fi publicat, pentru prima data, in numarul 6 al revistei de istorie "Novaia i noveisie istorii" (publicatie semestriala), care va aparea la Moscova la sfirsitul lunii noiembrie a acestui an. De asemenea, istoricul rus a precizat ca, o data cu aceasta, va vedea lumina tiparului si scrisoarea pe care a primit-o de la Petre Roman. (C.M.) La opinia lui Valter Roman, referitoare la independenta Transilvaniei, face referire si lucrarea "Teme de discutie in Europa de Est", aparuta la Moscova in 1994 sub egida Academiei de Stiinte a Rusiei. Istoricii rusi Tofic M. Islamov si Tatiana A. Pokivailova comenteaza in prefata volumului "Problema transilvana, diferendul teritorial ungaro-roman si URSS, 1940-1946", aparuta la editura ROSSPEN anul acesta, disputa teritoriala asupra Transilvaniei dintre cele doua state in perioada respectiva. In cuvintul introductiv se arata ca, in anii razboiului, au existat documente in comisiile de specialitate ale URSS in legatura cu incheierea viitoarei paci, unul dintre acestea aflindu-se in custodia Comisiei Litvinov, datat in iunie 1944, a figurat ca una dintre variantele proiectului, "acordarea independentei statului transilvan, 'in orice forma de uniune sau federatie', dar numai sub egida URSS. Astfel, acordarea independentei a fost sustinuta de membrul comisiei, academicianul Evghenii Vikorovici Tarle si comunistul roman Valter Roman, aflat in emigratie in URSS, consultati in calitate de experti". Inalti ofiteri MI - suspendati din functii Prin ordin al ministrului de interne, trei importanti ofiteri din cadrul M.I. au fost suspendati ieri din functii si pusi la dispozitia ministerului. Este vorba despre gen.brig. Mihail Stan Bogdan, din cadrul Grupului de Control al ministerului, lt. col. Paul Sirbu, consilier al ministrului de interne si cpt. Grigore Pesterau. Comunicatul MI face referire la "acuzatiile aduse in mass-media unor lucratori ai MI, referitoare la presupusa implicare a acestora in activitati incompatibile calitatii de cadre active". Ofiterii eliberati ieri din functii au anchetat unele cazuri de rasunet: cel al kurdului Fahti Keser, cunoscut cap al lumii interlope din Constanta si afacerea "Romcereal-Adrian Costea". Totodata, ministrul de interne a dispus si efectuarea unei anchete la IPJ Constanta. "Nu este vorba de destituiri dar nici nu putem ramine impasibili la semnalele din mass-media. Ministrul Constantin Dudu Ionescu, in urma afimatiilor facute de gen. Ion Suceava la un post de televiziune a dispus punerea la dispozitie a celor trei ofiteri pe duata controluilui care va incepe astazi, la IPJ Constanta. Daca la finalizarea cercetarilor acuzele gen. Suceava nu se vor proba, toti cei trei vor fi repusi in functie. Categoric, suspendarea celor trei ofiteri nu are nici o legatura cu cazul Costea", ne-a declarat gen. de armata Mircea Miresan, prim adjunct al ministrului de interne. (A.G., N.S.) Violata de cumnatul sau, Victoria Sandu a fost aruncata in cocina porcilor La Spitalul Judetean din Craiova a fost adusa, luni seara, Victoria Sandu, in virsta de 52 ani, care se afla in stare foarte grava dupa un viol precedat de o agresiune fizica. Femeia este din comuna Zadreni, judetul Vilcea, si locuieste singura dupa decesul sotului ei. Duminica seara, in jurul orei 21.00, usa casei sale a fost sparta de cumnatul femeii, Nicolae Sandu (45 de ani), care s-a aruncat peste ea in pat. Lovita cu pumnii, Victoria n-a putut evita violul: Tipetele sale nu au fost auzite de vecini deoarece in casele din preajma nu mai locuieste nimeni. Toata noaptea, Sandu a profitat de cumnata sa, iar spre dimineata a aruncat-o pur si simplu in cocina porcilor. De aceasta data, gemetele femeii au fost auzite de un vecin, care a alertat intreg satul. In curte s-au adunat peste 150 de oameni, care l-au gasit pe Sandu in casa, dar n-au reusit sa-l prinda. Violatorul a scapat astfel de un linsaj. Oamenii din sat au anuntat politia, iar cele doua echipaje sosite l-au gasit pe agresor in locuinta sa, de unde a fost depus in arest. Plina de singe, Victoria a fost dusa la dispensarul din sat. Dar, pentru ca isi pierduse cunostinta, a fost transportata la Spitalul din Craiova, in stare comatoasa. Dr. Andrei Tica, medic primar ginecolog, ne-a declarat ca femeia avea o singerare puternica, provocata de rupturile vaginale. Dupa operatie, medicii au devenit optimisti: transfuziile de singe imbunatatind situatia pacientei. "In acest moment, a mai spus medicul, putem afirma ca viata femeii a fost salvata. Dar daca, din punct de vedere fizic, isi va reveni, traumele psihice nu cred ca vor mai putea fi inlaturate. Victoria Sandu, vizibil afectata de evenimentele traite, ne-a declarat ca, dupa ce se va insanatosi, vrea sa plece din sat, la unul dintre copiii sai. Mai ales pentru ca violul de duminica seara a fost precedat de o bataie groaznica, administrata acum trei luni de catre acelasi personaj. Despre agresor ne-a spus ca, acum zece ani, a fost lovit in cap de un vecin, iar in taietura acesta i-a introdus o frunza de tufa, care i-a infectat rana. Ea nu crede ca este sanatos mintal, mai ales ca a mai fost condamnat pentru agresarea unui politist. ION SPANU Cei care l-au omorit pe taximetristul din Oradea, inapoi dupa gratii Dupa mai multe aminari succesive, Curtea Suprema de Justitie s-a pronuntat ieri intr-un controversat caz de omor, petrecut in noiembrie 1995 in Oradea, caz nici pina in prezent elucidat pe deplin. In urma sentintei de ieri, Mihai Moldoveanu si Georgica Honciuc urmeaza sa efectueze cite 25 de ani de inchisoare, iar Gabriela Rotariu - zece ani, pentru omor deosebit de grav, tentativa de omor si tilharie. Cei trei fusesera condamnati la aceste pedepse, in prima instanta, de catre Tribunalul Bihor si fusesera achitati de catre Curtea de Apel Oradea, pentru omor, din lipsa de probe. CSJ a casat ieri decizia Curtii Oradea, atacata cu recurs de catre Parchet si a mentinut solutia primei instante. Trebuie amintit ca, dupa ce a a fost gasit cadavrul unui taximetrist intr-un cartier oradean de pe malul riului Cris, la inceputul lunii noiembrie 1995, politistii si procurorii au declansat o ampla ancheta pentru prinderea criminalilor. Faptul ca in aceeasi noapte si intr-o zona din Oradea apropiata locului unde a fost gasit cadavrul, s-a mai inregistrat o tentativa de omor si de jefuire a unui alt taximetrist, i-a determinat pe investigatori sa restringa cercul suspectilor. Au fost retinuti si arestati tinerii vilceni Gabriela Rotariu, Georgica Honciuc si, ulterior, Mihai Moldoveanu. Ei au fost trimisi in judecata si condamnati, in 1998. Desi au existat multe probe care ar fi putut conduce la alti suspecti - amprente, urme de singe si urme de incaltaminte - acestia nu au fost identificati nici pina acum. (C.L., V.S.) Ucigasul italianului Eliseo Socci a fost prins In mai putin de 12 ore de la descoperirea unui cadavru intr-o comuna suburbana a Devei, politistii l-au prins pe cel pe care il banuiau ca ar fi autorul crimei. Acesta este Ludovic Kasler, din Deva. El este acuzat ca, in noaptea de duminica spre luni, l-a injunghiar mortal pe italianul Eliseo Socci. Lovit de 20 de ori cu un cutit Luni dimineata, un subofiter de la Politia Municipiului Deva a descoperit, in comuna Cristur, un cadavru aruncat intr-un sant de pe marginea drumului. Identitatea acestuia a fost stabilita dupa pasaportul gasit intr-un buzunar al hainei. Cercetarile politistilor au aratat ca victima, italianul Eliseo Socci, nascut in urma cu 46 de ani, in localitatea Offagna, a intrat in Romania la sfirsitul lunii octombrie, la volanului unui autoturism Mercedes. El a schimbat apoi masina, preferind sa circule cu un Masseratti, cu numarul de inmatriculare AZ-058-SM, pe care a imprumutat de la un prieten italian, impreuna cu care a intrat in tara. Duminica seara, italianul a ajuns in Cristur, insotit de Ludovic Kasler, 22 de ani, din Deva. Politistii au presupus ca cei doi se cunosteau, astfel ca lui Kasler i-a fost usor sa il atraga pe italian intr-o cursa. El si-a lovit victima de cel putin 20 de ori folosind un cutit cu lama rupta. Cele mai multe dintre lovituri au fost apicate in inima. Dupa comiterea crimei, Ludovic Kasler a disparut la volanul autoturismului Masseratti. Criminalul se ascundea in locuinta mamei lui Imediat dupa ce au stabilit cine este principalul suspect in cazul crimei de la Cristur, politistii l-au dat in urmarire generala si in consemn la frontiera. Tatal lui Ludovic Kasler locuieste in Ungaria si s-a presupus ca acesta va incerca sa treaca granita pentru a ajunge la acesta. In mai putin de 12 ore, Kasler a fost prins in localitatea Remetea din judetul Harghita, unde se ascunsese in locuinta mamei sale. Masina furata a abandonat-o pe drum, in orasul Sebes, in apropierea unei statii de benzina. Si-a sunat un prieten din Sibiu, pe care l-a rugat sa remorcheze autoturismul Masseratti pina in curtea unei case. Luni seara, la ora 23.00, politistii din Deva au plecat inspre Harghita, iar ieri dimineata, inainte de ora 10.00, s-au intors, aducind cu ei criminalul si masina furata de acesta. O echipa de politisti si procurori a inceput imediat sa il acheteze pe Kasler pentru a stabili exact modul in care s-a petrecut crima. LUCIAN STANCIU 