 Dilema liberalilor ______________________________________________________________________ Mare fierbere, mare, printre liberali. Acum, cind toata lumea cauta si gauri de sarpe sa se ascunda la umbra, liberalii dau in clocot. Motivul? Cu cine se aliaza in toamna? Cu taranistii si cu Emil Constantinescu sau cu ApR si Teodor Melescanu? Belea cit carul pentru ca, nici dupa sedinta Biroului Permanent de alaltaieri, ei n-au reusit sa ajunga la un consens. De ce? Foarte simplu! Pentru ca Valeriu Stoica s-a departat de Emil Constantinescu si l-a tentat asa-numita "a treia cale". Aceasta ar fi fost reprezentata, la un moment dat, de Alianta pentru Romania, aflata in discutii si cu Theodor Stolojan. A venit insa scandalul Costea si motoarele ApR au inceput sa se auda infundat. Teodor Melescanu n-a reactionat coerent, si ascensiunea sa pe baza de tacere s-a transformat in coborire. In ultimele sondaje, Melescanu a ajuns la zece procente si nici partidul nu sta mai bine. Ce parea pentru Valeriu Stoica o mare oportunitate s-a transformat, pas cu pas, intr-o mare indoiala. Ideea lui de a se alia cu Theodor Stolojan si cu Teodor Melescanu nu mai suna atit de promitator. In plus, in timpul negocierilor, Initiativa Social Liberala ar fi pretins si ea un procent important pe liste (circa 20% din locuri). Or, aceasta ISL arata in doua feluri de trei culori. Ba e fundatie, ba e grup de meditatie, ba e nu stiu ce. Este, de fapt, o grupare mica, ginditoare, buna de conceput strategii politice, dar incapabila sa se organizeze in teritoriu si sa isi formeze o structura functionala. Va mai cadea Teodor Melescanu in sondaje? Sau va incepe sa urce din nou? Pragmatismul lui Valeriu Stoica, in cele din urma esential in politica, se izbeste si el de incertitudini. Alti liberali, care s-au declarat revoltati de negocierile cu ApR, cer insistent sa refaca triunghiul cu PNTCD si Emil Constantinescu. Iar altii vor ca PNL sa fie singur pe liste la parlamentare si unit cu PNTCD pentru sustinerea lui Emil Constantinescu in tandem cu Mugur Isarescu. Varianta aceasta pare sa aiba ceva mai multi sustinatori, desi nu constituie o garantie pentru victorie. Cel mai interesat de aceasta solutie este actualul presedinte al Romaniei. Daca ii pierde pe liberali, risca sa nu intre in turul doi al prezidentialelor. O coalitie, inclusiv cu UDMR, ar putea sa-l duca in finala, mai ales ca s-ar putea alatura si Partidul Democrat, dupa ce isi va fi facut datoria formala de a-l sustine pe Petre Roman in primul tur. Avantajul acestei formule tine doar de criterii morale. Liberalii, acuzati de "patinaj" politic, s-ar bucura de o anume consideratie data de mai noua lor consecventa. In acelasi timp, ar ramine sub povara greselilor din guvernarea acestor ani. Aseara, tirziu, liberalii au fost invitati la Cotroceni. Probabil Emil Constantinescu a incercat sa mai picure un strop de convingere in urechile liberalilor vijiind de tot felul de idei, promisiuni si planuri. La urmatorul Birou Permanent, ei ar trebui sa ia o decizie care sa reprezinte o recomandare pentru Consiliul National al PNL din 14-15 iulie. Fara a avea pretentia unei estimari corecte, liberalii se zbat in aceeasi dilema ca si la alegerile pentru Bucuresti. Vor alege un alt Padure? Vor merge si de data aceasta pe o mina moarta sau vor avea flerul de a paria pe un Basescu? In cazul de fata, rolul acestuia ar putea fi jucat de Mugur Isarescu sau de Theodor Stolojan. Pina una-alta, lucrurile ramin in coada de peste. Iar liberalii nu au decit sa negocieze, sa fie lucizi si sa aiba un moment de inspiratie. Cit de tare vor conta acestea in batalia de orgolii si interese, e greu de spus! P.S. E adevarat ca am jucat un rol important in desfacerea contractului de munca al scriitorului Ion Baiesu. Ani si ani, acesta a fost salariat al ziarului "Scinteia tineretului". Dar in lunile in care am raspuns de sectia din care facea si el parte nu l-am vazut niciodata. Si nici nu am primit vreun articol. Nimeni n-a protestat niciodata pentru ca era vorba despre o modalitate prin care scriitori sau sportivi romani se bucurau de favorurile si simpatia partidului. Ca orice ardelean cu frica de hirtii, nu l-am trecut niciodata prezent. Mai mult, in ultima luna, am facut un referat catre conducerea ziarului in care scriam ca, in situatia in care avem nevoie de un figurant de prestigiu, "propun desfacerea contractului de munca pentru Ion Baiesu si angajarea imediata a lui Tudor Arghezi". Decizia finala au luat-o cei care tolerasera ilegalitatea. Dar Tudor Arghezi n-a fost angajat niciodata! _________________________________________________________________ 