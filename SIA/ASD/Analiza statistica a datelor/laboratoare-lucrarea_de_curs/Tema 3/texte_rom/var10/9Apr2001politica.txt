 Pentru aplicarea Legii Lupu, Protest cu bucium in Piata Revolutiei Aproape o mie de persoane, membri ai PNTCD, agricultori sau proprietari deposedati de terenuri in urma cu peste 50 de ani, au venit ieri in Bucuresti, pentru a cere guvernului sa aplice "Legea Lupu", Legea 1/2000, in forma in care a fost adoptata. Oameni din Bucuresti, Arad, Prahova, Salaj, Bistrita-Nasaud, Vrancea, Neamt, Constanta, Satu Mare, cu virste intre 18 si 80 de ani, au protestat ieri in Piata Revolutiei, pentru "garantarea dreptului la proprietate". "Aplicarea Legii Lupu este o dovada ca in Romania s-a instalat democratia, iar proprietatea este respectata", ne-a declarat un protestatar constantean. Imbracati in costume populare, proprietarii de terenuri din Ceahlau-Neamt au venit la Bucuresti cu un bucium. Sunetele acestuia nu au multumit insa auditoriul pentru ca buciumul era din metal si nu din lemn de cires, asa cum se confectiona pe vremuri: "Cum sa-l construim din lemn cind nu-l avem? Sa ne dea padurile inapoi si facem buciume cum scrie la carte". Urmasii Vrincioaiei au venit si ei sa-si revendice padurile. Satenii din Fitionesti au furat actul original prin care au fost deposedati de paduri acum 50 de ani si l-au adus drept dovada. Ei spun ca nu vor taia padurea, asa cum se sustine, o vor pastra, la fel ca si bunicii lor, si o vor ingriji: "Vrem sa infiintam un district silvic la Primaria si sa angajam noi padurari. Sa le cerem socoteala pentru fiecare radacina taiata. Adevaratul jaf, nu-l facem noi, ci Romsilva care taie si jefuieste padurea, pentru ca este a statului". MIHAELA BALEA Arhiepiscopia Sucevei da in judecata statul roman Arhiepiscopia Sucevei si Radautiului va actiona in judecata statul roman, solicitind retrocedarea celor 198.000 de hectare de padure care au apartinut cindva fondului bisericesc. Actiunea in justitie va fi depusa in aceasta saptamina, la Tribunalul Suceava, de catre Vasile Tudor, unul dintre cei mai reputati avocati suceveni. "Deocamdata vom solicita doar terenurile care au apartinut Fondului Bisericesc Ortodox Bucovina. In perspectiva, vom introduce actiune in justitie pentru intreaga avere a Fondului Bisericesc, care cuprindea odata si foarte multe cladiri, cea mai importanta fiind Cazinoul Vatra Dornei", ne-a declarat avocatul. Conform spuselor lui Vasile Tudor, suprafata cu vegetatie forestiera detinuta de Fondul Bisericesc se ridica la aproximativ 250.000 de hectare, insa doar 195.000 ha fac obiectul actiunii in justitie, deoarece restul padurilor se afla pe teritoriul Ucrainei. Cultele revendica 300.000 hectare de padure Senatorul PNL de Suceava Gheorghe Flutur ne-a declarat ieri ca va depune un amendament prin care toate cultele din Romania sa beneficieze de retrocedarea terenurilor impadurite pe care le-au detinut. "Prin aceasta lege ar trebui sa se retrocedeze, integral, terenurile forestiere detinute de cultele din Romania si care au fost preluate abuziv de stat. Este vorba de aproximativ 300 000 de hectare", a declarat senatorul Flutur. TIBERIU AVRAM Nastase pleaca in Suedia sa clarifice chestiunea datoriei Romaniei Premierul Adrian Nastase va pleca in Suedia pentru doua zile pentru a discuta la fata locului problema datoriei Romaniei catre aceasta tara. "Doresc sa vad direct modul in care este gindita la Stockholm problema datoriilor Romaniei fata de Suedia si in ce masura putem gasi o solutie in perioada care urmeaza", a spus Nastase. Datoria suedeza dateaza din anii 1922-1934 si provine din polite, cupoane cu dobinda, bonuri romanesti de trezorerie, precum si din pagubele suferite de statul suedez in urma nationalizarii din Romania anilor 1948-1950. Dupa venirea la guvernare, in iarna acestui an, premierul Adrian Nastase i-a trimis premierului Suediei o scrisoare prin care cerea reluarea discutiilor pe tema datoriei si solutionarea problemei la nivel guvernamental. Conform estimarilor, datoria se cifreaza la aproximativ 650 de milioane de dolari. Baza pretentiilor suedeze este un imprumut de 28 de milioane de dolari-aur pe care Ivar Kreuger l-a acordat statului roman in 1929 in schimbul obtinerii monopolului pentru fabricarea chibriturilor in Romania. TEODORA GEORGESCU Doua sute patruzeci de minute de oratorie in Simbata Floriilor Buget de "echitate sociala" care distribuie tuturor saracia Parlamentarii nu s-au aratat interesati de dezbaterile pe marginea bugetului de stat pe 2001, care au avut loc in Simbata Floriilor. Pe de alta parte, liberalii, intr-un exces de zel, ar fi vrut sa lucreze si duminica, pentru a incepe votarea bugetului. Propunerea a fost respinsa prin voturile parlamentarilor UDMR, PRM si PDSR. Nu inainte insa ca Viorel Hrebenciuc, liderul grupului parlamentar PDSR din Camera Deputatilor, sa-i acuze pe liberali de "fariseism politic", cerind ca programul sa se rezume doar la ziua de simbata. Pina la urma a fost asa cum a propus Viorel Hrebenciuc, parlamentarii exersind oratoria timp de patru ore. Din cele 361 de amendamente depuse de parlamentari, doar 48 au fost acceptate, restul urmind a fi discutate in plenul reunit al parlamentului. "Mai multi bani spre zonele care vor produce bani" - aceasta este filosofia bugetului conceput de guvernul Nastase. Buget prin care guvernantii vor sa aduca "echitate sociala", dupa cum a afirmat Florin Georgescu. Atitudinea parlamentarilor fata de buget nu s-a schimbat in comparatie cu cea din alti ani. Este adevarat ca de aceasta data nu PDSR a criticat bugetul, ci PNL, PD, PRM si, mult mai putin, UDMR. Democratii si liberalii au criticat proiectul pentru ca nu respecta programul de guvernare si nu contine sursele financiare necesare realizarii obiectivelor. PRM a sustinut necesitatea ca sumele excedentare din fondurile speciale sa fie incluse in bugetul de stat pentru recapitalizarea unor intreprinderi. Reprezentantii PD au acuzat PDSR ca nu si-a onorat promisiunile electorale privind reducerea TVA. Liberalii au reclamat ca prin actualul buget este "distribuita tuturor saracia". Doar UDMR s-a aratat cit de cit multumita de buget, si asta pentru ca i-au fost acceptate citeva dintre amendamente. Laude pentru "opozitie" Premierul Adrian Nastase s-a aparat declarind ca guvernul "este prins la inghesuiala" deoarece trebuie sa faca fata solicitarilor de suplimentare bugetara carora nu le va putea da curs niciodata in totalitate. Nastase a laudat UDMR, deoarece a fost "extrem de serios in discutiile pe buget". Laudat a fost si PRM, Nastase considerind ca "a adus observatii punctuale pe multiple aspecte ce pot fi discutate". In schimb, premierul a criticat PD pentru ca a decis sa nu voteze bugetul inainte de a-l analiza, "ceea ce denota o hotarire politica dincolo de examinarile concrete". Cei mai criticati insa au fost liberalii, care, in opinia lui Nastase, "nu au avut un punct de vedere unitar". Promisiuni bugetare Dezbaterile la bugetul de stat pe 2001 au inceput la implinirea a 100 de zile de guvernare pedeserista. Nastase considera ca este "incorecta pretentia de a cere guvernului sa realizeze in 100 de zile ceea ce s-a angajat sa faca in patru ani". Oricum, premierul nu a uitat sa promita, de la tribuna parlamentara, reducerea somajului, cresterea salariului real, indexarea pensiilor in raport cu rata inflatiei, revizuirea facilitatilor fiscale si incetinirea deprecierii monedei nationale. De astazi, parlamentarii vor incepe dezbaterea pe articole a proiectului de buget. TEODORA GEORGESCU MIHAELA CONSTANTINESCU Studiul intocmit de un institut american de studii militare arata ca Romania pierde valul doi al extinderii NATO Costul admiterii in NATO al Bulgariei impreuna cu Romania nu va fi atit de mare pe cit ar fi costul admiterii doar a Romaniei, se arata in studiul "Extinderea NATO 2000-2015", realizat de RAND Corporation, unul dintre cele mai prestigioase institute americane care se ocupa de cercetare in domeniile apararii, securitatii si relatiilor internationale. Potrivit documentului, ceea ce le diferentiaza pe statele candidate este indeplinirea criteriilor de aderare din Planul de Actiune pentru Aderare (MAP), performantele economice si pozitia strategica. Din punctul de vedere al criteriilor MAP, Slovenia este cel mai calificat stat si cel mai atractiv candidat pentru calitatea de membru cu drepturi depline al NATO. Pe locul doi se situeaza Slovacia, cu "costuri mici, si beneficii modeste, dar vizibile". Stadiul avansat in indeplinirea criteriilor Aliantei al tarilor baltice (Estonia, Letonia si Lituania) "este umbrit de complicatiile strategice ale aderarii lor la NATO". Bulgaria si Romania sint urmatoarele pe lista, cu mentiunea "incapacitate de a indeplini criteriile NATO". Pe ultimele doua locuri figureaza Macedonia si Albania. Studiul realizat de RAND ignora complet aprecierile din comunicatul final al summit-ului de la Washington, care plasau Romania si Slovenia ca favorite pentru urmatorul val de extindere, urmate de Bulgaria. RAND realizeaza o clasificare pe trei grupe a statelor candidate la admiterea in NATO: state care vor deveni membre pe termen scurt - Slovenia si Slovacia; state care vor deveni membre intr-un orizont de timp mediu - Romania, Bulgaria, Estonia, Lituania, Letonia; si state care vor deveni membre in viitorul indepartat. Dupa cum arata si titlul sau, studiul "intinde" exinderea NATO pina in anul 2015. (M.F.) Batalia pentru NATO, etapa Vatican Sanctitatea Sa, Papa Ioan Paul al II-lea, ar putea ajuta Romania in procesul de aderare la Alianta Nord-Atlantica. Premierul Adrian Nastase a declarat, la sfirsitul vizitei oficiale efectuate in Italia, ca a cerut sprijinul Papei in acest sens, deoarece tarile de religie catolica sint importante in cadrul NATO. Primul-ministru a fost primit, in cadrul vizitei efectuate in Italia, intr-o audienta privata la Sanctitatea Sa, Papa Ioan Paul al II-lea. Potrivit lui Nastase, suveranul pontif este inca placut marcat de vizita pe care a efectuat-o in urma cu doi ani la Bucuresti. Un alt moment important al vizitei primului-ministru l-a constituit intilnirea pe care a avut-o cu presedintele partidului Forza Italia, Silvio Berlusconi, care este si principalul candidat pentru functia de prim-ministru al Aliantei de Centru-Dreapta la alegerile din luna mai. In cadrul discutiilor au fost abordate, potrivit lui Nastase, subiecte legate de relatiile economice dintre Romania si Italia, precum si chestiunea integrarii tarii noastre in NATO. "Silvio Brelusconi doreste, in masura in care va fi ales, o alianta politica si economica cu Romania", a spus primul-ministru. Premierul i-a daruit lui Berlusconi albumul "Eterna si fascinanta Romanie", iar acesta, la rindul sau, i-a facut cadou un album intitulat "Fascinanta Italie". Nastase a remarcat ca cele doua albume sint, in ceea ce priveste conceptia si modul de realizare, "foarte asemanatoare". MADALINA SISU Bref Draga Petre! Primarul general al capitalei, Traian Basescu, a anuntat simbata seara, la Tirgu-Jiu, ca nu se teme de contracandidatii pe care ii va infrunta la Conventia din mai a PD. "Singurul adversar pot fi chiar eu", a recunoscut el. La intilnirea cu membrii PD din Gorj, prima filiala care a anuntat ca il sustine pe Basescu, acesta a declarat ca are sprijinul a 32 de organizatii judetene si a inca patru, pe o lista suplimentara. El a dat asigurari ca unitatea Partidului Democrat nu va fi pusa in pericol dupa alegeri deoarece si-a propus sa obtina un scor care sa nu permita o scindare a partidului. Nici intre relatiile cu Petre Roman nu se poate vorbi de o ruptura, a subliniat Traian Basescu, desi a recunoscut ca in ultima vreme nu-si mai bea cafeaua de trei ori pe zi cu Petre Roman, ci doar o data. In schimb, daca actualul presedinte al PD ar candida din nou la Presedintia Romaniei, Basescu spune ca ar sustine din nou, fara regrete, ca "Petre este cel mai bun". (C.T.) Ultimul director "penelist" din Galati a fost schimbat Consiliul Local al Primariei Galati l-a schimbat din functie pe directorul Apaterm, Vasile Pirlog, in locul sau fiind numit Aristide Tanasescu, membru PDSR. De altfel, Tanasescu a mai fost director la Apaterm, fiind inlocuit, la rindul lui, in 1998, de Vasile Pirlog. Victor Paul Dobre, presedintele PNL Galati, a declarat ca "Pirlog era singurul director galatean din afara sistemului partidului de guvernamint". La Galati, in ultimele luni s-au operat mai multe schimbari in conducerea institutiilor, printre acestea numarindu-se Directia Agricola, Directia Sanitara, Spitalul Judetean, urmind ca si directorul Zonei Libere sa fie schimbat din functie. (A.C.D.) PNL striga: guvernul copiaza Guvernul Nastase se pregateste "sa preia, din mers, o initiativa a PNL si sa-si aroge paternitatea", ne-a declarat ieri deputatul liberal Eugen Nicolaescu, autor al proiectului de simplificare a legislatiei privind inregistrarea si functionarea societatilor comerciale. Eugen Nicolaescu reaminteste modul in care a procedat guvernul in cazul proiectului PNL privind liberul acces la informatie. Si atunci, desi PNL depusese un astfel de proiect in parlament, prin deputata Mona Musca, guvernul a ignorat acest fapt si, prin ministrul informatiilor publice, Vasile Dancu, a suprapus un proiect similar. Acum, ne-a declarat Eugen Nicolaescu, desi proiectul sau este in faza de avizare la Consiliul Legislativ, ministrul pentru IMM-uri, Silvia Ciornei, intentioneaza sa promoveze o ordonanta de urgenta cu viziunea guvernului in domeniul simplificarii legislatiei privind inregistrarea si functionarea societatilor comerciale. (C.S.) UDMR Ciuc, un nou presedinte Deputatul Raduly Robert a fost ales presedinte al filialei UDMR Ciuc. Singurul sau contracandidat, fostul presedinte al filialei, Biro Albin, a decis in ultimul moment sa se retraga din cursa. In acelasi timp, alegerea noii conduceri a filialei hunedorene a UDMR, care trebuia sa aiba loc tot simbata, a fost aminata cu aproximativ doua luni, din cauza retragerii din competitie a ambilor candidati. (T.G.) [17][pl.dll?rid=expresro] 