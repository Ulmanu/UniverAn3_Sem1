 Al Gore si-a desemnat secundul Joseph Lieberman, primul evreu in cursa pentru Casa Alba Candidatul democrat la alegerile prezidentiale care vor avea loc la toamna in Statele Unite, Al Gore, l-a ales pe senatorul evreu Joseph Lieberman pentru functia de vicepresedinte, transmite Reuters. Lieberman devine astfel primul evreu care figureaza pe lista electorala prezidentiala in intreaga istorie a Statelor Unite. Al Gore i-a telefonat senatorului de Connecticut pentru a-l anunta ca l-a ales pentru formarea tandemului prezidential, iar Lieberman, dupa ce a rostit o rugaciune, a fost de acord. Acesta din urma a povestit: "Vicepresedintele m-a intrebat daca vreau sa ii fac onoarea de a candida impreuna cu el si am spus: «Credeti-ma, onoarea este de partea mea. Sint coplesit, sint plin de recunostinta, sint mindru si sint incintat pentru ca cred in dumneavoastra»". Fost procuror general al statului Connecticut si senator al aceluiasi stat, din 1989, Lieberman, in virsta de 58 de ani, are o reputatie de spirit independent si aparator al valorilor morale si familiale. El este printre primii democrati care l-au criticat in mod public pe presedintele Bill Clinton in timpul scandalului sexual izbucnit in urma legaturii sale cu Monica Lewinsky. Clinton s-a declarat "foarte satisfacut" de alegerea lui Gore, iar analistii afirma ca Lieberman ar putea sa il ajute in mod cert pe Gore sa contracareze eforturile candidatului republican George Bush Junior de a-l denigra, prin asocierea repetata a numelui lui Gore cu scandalurile sexuale ale presedintelui Clinton. Candidatul democratilor spera ca Lieberman, prin inalta sa tinuta morala, sa atraga voturi din toate zonele politice, democrati, independenti si chiar republicani, si sa dea un nou impuls campaniei sale electorale. Intr-adevar, un sondaj de opinie efectuat dupa anuntul facut de Gore confirma aceste asteptari. Avind in vedere ca Lieberman apartine minoritatii "ortodoxe moderate" a comunitatii de 5,5 milioane de evrei din Statele Unite, el respecta regulile impuse de religie, printre care si ziua de Sabat. Desi nu poarta barba si nici nu isi acopera capul in public, Lieberman maninca doar "cuser", evita sa lucreze in zilele de simbata si nu merge cu masina in ziua de Sabat. "La Washington, vineri seara, Joseph Lieberman merge de acasa sapte kilometri pina la Senat si face acelasi lucru la intoarcere", explica un profesor de iudaism. ISABELLA ALEXANDRESCU ETA a explodat inainte de termen Patxi Rementeria, lider al comandoului Biscaya, si alti trei membri ai organizatiei separatiste basce ETA au fost ucisi in urma exploziei vehiculului in care se aflau, luni seara, la Bilbao, in nordul Spaniei, potrivit unor surse din cadrul fortelor de lupta antiterorista, citate de AFP. Explozia s-a produs in jurul orei locale 22.50, in cartierul Bolueta de la periferia industriala a capitalei provinciei basce Biscaya, in apropiere de sediul Partidului Nationalist Basc si de o sucursala a cotidianului de orientare liberala "El Mundo". Deflagratia a fost atit de puternica incit corpurile a doi barbati si al unei femei au fost sfirtecate, iar bucati din cadavrele lor au fost spulberate pe o arie de mai multe zeci de metri. Un martor citat de postul de radio local a povestit ca ramasitele celor aflati in masina au zburat practic in toate directiile. "O bucata dintr-o mina a cazut chiar linga mine", a spus martorul, explicind ca se afla la citeva zeci de metri de explozie. O a patra persoana, facind parte din acelasi grup, si-a pierdut viata in explozie. Concluzia ca victimele erau membri ai ETA s-a bazat pe gasirea intre resturile vehiculului a unui numar important de arme si pe descoperirea la locul exploziei a unui act de identitate fals, cu o fotografie pe care politia a identificat-o ca fiind a lui Patxi Rementeria, un membru istoric al organizatiei separatiste si unul dintre cei mai cautati de politie. Dupa toate probabilitatile, cei patru se pregateau sa comita un nou atentat. Masina, un Renault Clio, care a explodat in mers, era incarcata cu arme si explozibili, a precizat politia. Deflagratia pare sa se fi produs in timp ce ocupantii vehiculului manipulau explozibili. Presedintele patronatului din provincia basca Guipuzcoa, Jose Maria Korta, a fost grav ranit ieri dimineata dupa explozia unei bombe plasate sub masina sa, aflata pe o strada din localitatea Zumaia, pe coasta adriatica a Tarii Bascilor, au anuntat surse ale politiei locale. Atentatul, petrecut intr-o zona industriala, survine la doar o jumatate de zi de la explozia in care si-au pierdut viata cei patru activisti ETA. ( L.C. ) Verdict in procesul ex-premierului malaiez Anwar Ibrahim Noua ani de puscarie pentru sodomie Fostul vicepremier al Malaieziei, Anwar Ibrahim, a fost condamnat marti, de Tribunalul Suprem din Kuala Lumpur, la noua ani de inchisoare, fiind gasit vinovat de sodomie, transmite AFP, citind surse judiciare. Judecatorul Tribunalului Suprem, Arifin Jaka, a precizat ca Anwar Ibrahim va executa aceasta pedeapsa dupa ce-si va incheia cei sase ani de inchisoare pe care-i ispaseste in urma sentintei din aprilie 1999, cind a fost gasit vinovat de abuz de putere. Anwar Ibrahim, in virsta de 52 de ani, si fratele sau, Sukma Darmawan, 39 de ani, au fost acuzati de sodomizarea, in martie 1993, a soferului familiei, Azizan Abu Bakar. Sukma Darmawan a primit o pedeapsa de sase ani de inchisoare si patru lovituri de bici. Echipa avocatilor apararii a anuntat ca va face recurs in contextul in care Anwar Ibrahim, sot si tata al unei numeroase familii, pledeaza nevinovat, afirmind ca este victima unei conspiratii la nivel inalt care ar urmari indepartarea sa totala din politica dupa ce a fost destituit din functie si arestat la Kuala Lumpur, in septembrie 1998. Aceasta sentinta pune capat procesului declansat la 16 iunie 1999 si incheiat in iulie 2000, dupa desfasurarea a mai mult de 100 de sedinte si dupa audierea a cel putin 30 de martori atit din partea apararii, cit si a acuzarii. Legislatia din Malaiezia, tara majoritar musulmana, prevede pedepse de pina la 20 de ani de inchisoare pentru cei gasiti vinovati de sodomie. ( L.C. ) Mireasa din cort Dragostea nu tine cont de vicisitudinile vietii si de urmarile razboiului, dupa cum se poate citi clar pe chipul fericit al adolescentei cecene Zalikhan, care, la doar 16 ani, a imbracat rochia de mireasa pentru a spune iubitului ei "da", informeaza Reuters. Nunta a avut loc intr-o tabara de refugiati ceceni din Ingusetia, iar mireasa s-a pregatit pentru ceremonie, ajutata de femeile mai batrine din familie, intr-un simplu cort. ( I.A. ) Candidata la 102 ani O bunicuta in virsta de 102 ani va participa la alegerile municipale care vor avea loc in octombrie, in Belgia, sperind sa cistige un mandat de sase ani in fruntea primariei din micul oras flamand Keerbergen, situat la circa 40 de kilometri de capitala belgiana Bruxelles, transmite Reuters. Venerabila Nathalie Van Loock va candida din partea formatiunii Gembel, care lupta pentru interesele comunitatilor locale. "Sint foarte mindra de faptul ca am fost aleasa sa candidez si promit ca voi lupta ca batrinii sa beneficieze de conditii mai bune", a declarat Van Loock. Fondatorul partidului, Erik Moris, care nu a reusit sa obtina nici un mandat la alegerile municipale din 1994, a declarat ca numirea lui Nathalie Van Loock a reprezentat un gest de respect pentru virsta a treia. "De prea multe ori aud ca oamenii sint terminati la virsta de 60 de ani, insa cred ca acest lucru este complet gresit. Nathalie este sanatoasa, plina de viata, inteligenta si foarte comunicativa", a declarat Moris, adaugind ca batrina se deplaseaza singura si nu are probleme cu auzul, astfel ca are la fel de multe sanse sa fie aleasa ca oricine altcineva. ( L.C. ) Futurologii sustin ca victoria impotriva mortii este aproape Copiii de azi, nemuritorii de miine Futurologul Ian Pearson, apreciat de foarte multe mari companii britanice, intre care concernul British Telecom (BT), pentru acuratetea aprecierilor sale referitoare la evenimentele viitoare, a declarat intr-un amplu interviu acordat Agentiei Reuters ca aproape toti copiii nascuti astazi vor avea sansa sa traiasca vesnic si ca nu peste multa vreme vor aparea primele masinarii mai inteligente decit oamenii. "In urmatorii 20-30 de ani vom vedea mai multe schimbari decit toate cele inregistrate pina in prezent", a spus Pearson, a carui principala activitate este consilierea corporatiilor in privinta masurilor care trebuie luate in vederea adaptarii la cerintele pietei, pe termen mediu si lung. "Tehnologia evolueaza cu o rata al naibii de ridicata", a adaugat plastic futurologul. Computere de 1.000 de ori mai inteligente decit Einstein Acum in virsta de 39 de ani, Pearson spune ca a fost preocupat de viitor inainte de a merge la scoala, si ca inca de atunci a fost oarecum ingrijorat de ceea ce astazi se numeste inteligenta artificiala. Pe baza tehnologiilor deja existente si a aprecierilor similare facute de experti in informatica, Pearson estimeaza ca "supercomputerele vor atinge nivelul inteligentei umane cindva in jurul anului 2015, iar toate modificarile (istorice) importante de atunci inainte vor fi facute de inteligenta artificiala". Computerele viitorului apropiat vor fi "de 1.000 de ori mai inteligente decit Einstein", spune expertul britanic. De asemenea, computerele inteligente, chiar daca vor fi produse in serie (si poate vor deveni capabile sa se reproduca singure), vor avea o personalitate distincta, asemanatoare cu cea a omului. Personalitatea in cauza este necesara atit pentru mai usoara integrare a inteligentei artificiale in societatea umana, cit si pentru inlesnirea utilizarii ei de catre persoanele tehnofobe sau fara cultura informatica. Mai mult, in 30 sau 35 de ani, oamenii nici macar nu vor mai trebui sa comunice verbal cu computerele, care la acea vreme vor fi capabile sa citeasca si sa inteleaga gindurile. Pearson isi petrece marea majoritate a timpului in anonimat, citind tot ce se cheama literatura de specialitate din toate domeniile. De profesie fizician, el afirma ca ideile sale cele mai bune (multe deja verificate) despre viitor ii vin in minte noaptea, in somn. Tehnologia nemuririi ar putea fi desavirsita in 50 de ani Referitor la cea mai importanta realizare din istoria medicinei - descifrarea si cartografierea preliminara ale genomului uman - Pearson este de parere ca ea va face posibila foarte curind un vis stravechi al omenirii. "Doar daca fetita mea (acum in virsta de 5 ani) nu o sa aiba marele ghinion sa moara prematur din cauza unui accident sau a unei maladii, ea o sa aiba marea sansa sa nu mai moara niciodata", prezice Pearson. In opinia sa, oamenii de stiinta vor face progrese uluitoare, in urmatorii 50 de ani, atit in domeniul geneticii, cit mai ales in cel al nanotehnologiei, care este capabila (deocamdata doar teoretic) sa refaca distrugerile sau pierderile cauzate de boli si batrinete in organismul uman. CONSTANTIN VLAD 