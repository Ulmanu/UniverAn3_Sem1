 Ce adunam sa dea 9 la suta? ______________________________________________________________________ In acest colt de pagina am scris de nenumarate ori despre greselile taranistilor sau despre necesitatea ca Ion Diaconescu sa se retraga. La un moment dat chiar m-a cuprins un sentiment de stinghereala. Nu poti sa tot critici un om sau o grupare fara riscul de a deveni suspect. E ca si cum o ura de moarte ar fi pus stapinire pe tine. Iar ura descalifica si nu provoaca decit tot ura. Sau in cel mai bun caz dispret. Tot ce am scris despre taranisti, chiar daca a fost gresit, tine numai de convingerile mele. Marturisesc ca in acest moment chiar am ajuns la o anume oboseala, ca sa nu zic lehamite. Am tot scris si am tot zis, si tot nu s-a intimplat nimic. Si daca alte ziare au spus cam aceleasi lucruri, asta inseamna ca nu eram prea departe de adevar. Cu toate acestea, taranistii si-au vazut de treaba ca si cum nimic nu s-ar fi intimplat, ca si cum electoratul i-ar privi ca pe niste ingerasi nevinovati. Chiar i-am auzit spunind: noi, cel mai puternic partid politic din Romania. Numai politetea m-a impiedicat sa nu-mi fac cruce, sa nu replic, treziti-va, oameni buni! CDR-2000, nascuta cu doua zile in urma, e considerata ca fiind un asemenea semn de trezire la realitate. Taranistii, exasperati de nemultumirile electoratului si de criticile presei, au pus la cale o coalitie cu care sa mute muntii din loc si sa rastoarne prejudecatile alegatorilor. S-au asociat cu Uniunea Fortelor de Dreapta, condusa de Varujan Vosganian, si cu Federatia Ecologista din Romania. Ce sa faca alianta? Sa sustina, cu forte sporite, un candidat la presedintie. Care sa fie acela, atita vreme cit Mugur Isarescu, in ultimele saptamini, a dat numai semne politicoase de refuz? Asta ne-ar conduce automat la concluzia ca, in aceste zile, noul bloc politic ar fi obligat sa-si caute un alt candidat. Si nu e deloc simplu. Cu cine sa mearga in frunte pentru a avea oarece speranta de reusita? E ca si cum ai scoate din mineca, in ultimul moment, un om providential. S-ar putea ca acesta sa existe si sa nu fim in stare sa-l ghicim. Dar toate calculele ne arata ca o minune este exclusa. Fara Mugur Isarescu, alianta CDR-2000 are sanse infime. Ba, s-ar putea ca 9% sa fie un vis frumos pentru cele trei partide. Minia din romani si incapatinarea lui Ion Diaconescu sint atit de mari incit, fara miscari spectaculoase, taranistii si ufedistii pot ramine in afara parlamentului. Cu riscul de a fi pisalog, continuu sa cred ca despartirea de liberali a insemnat un moment de cumpana. Incrincenarea taranistilor de a ramine sefi ai CDR i-a costat mult. Asa s-a pierdut sansa unui bloc politic solid care sa sustina un candidat viabil si pentru PNTCD. Acum e tirziu. Fara acea minune, greu de presupus, noua CDR ar mai avea o sansa care s-ar numi "la remorca liberalilor". Or, taranistii si Varujan Vosganian au scapat cuvinte mult prea grele la adresa PNL pentru ca sa mai poata fi acceptati fara umilitoare plecaciuni. Incerc sa-mi imaginez ca toata aceasta demonstratie este gresita si ca CDR-2000 va da o lovitura spectaculoasa la alegerile din acest an! Pur si simplu nu reusesc. Orice ipoteza cade in fata argumentelor logice. Mult mai usor pot sa-mi imaginez ca miine dimineata urc intr-o racheta si zbor sa beau o cafea pe alta planeta. E chiar amuzant sa faci asemenea exercitii de imaginatie. Dar o viziune cu CDR-2000 in ipostaza victorioasa imi scapa cu desavirsire. Dupa cum imi scapa si calculul facut de Emil Constantinescu atunci cind si-a imaginat ca poate pune bazele unei aliante puternice, dar fara Partidul National Liberal. Si el a mizat tot pe ipoteza ca Mugur Isarescu va accepta sa candideze la presedintie si ca, in cele din urma, Valeriu Stoica se va intoarce sa-si ceara iertare. Nu s-a gindit ca liberalii vor fi atit de iuti, incit sa o ia inainte, si ca, prin lansarea lui Theodor Stolojan, vor cistiga un tempo hotaritor. Pina la a deveni o constructie politica spectaculoasa, CDR-2000 are deocamdata putine boabe. PNTCD poate fi creditat cu 4-6%. UFD se chinuieste in jurul lui 2%, iar FER nu a trecut niciodata de 1%. Si la putina matematica pe care o stiu, 4 (sau 5) + 2 + 1 nu prea dau 9. Ca sa nu rida copiii, pentru a obtine 9 ar trebui sa adunam 6+2+1. Si toate cele trei cifre sa fie sigure! _________________________________________________________________ 