 Inceputul sfirsitului pentru I.I. ______________________________________________________________________ Sa zicem ca in timpul unei vizite la niste rude, la o petrecere sau chiar la o aniversare, intilnesc si eu pe cineva care-mi place. Omul arata spalat, vorbeste frumos, stie limbi straine, invoca mereu numele unor prieteni ai sai, oameni importanti, sus-pusi, respectabili. Ce fac? Mai schimbam citeva cuvinte intr-un colt, schimbam numerele telefoanelor si ne promitem sa ne vedem cit mai curind. Si chiar o facem. El isi spune parerea despre cum ar trebui imbunatatite continutul ziarului, difuzarea si promovarea lui. Ba, propune si o antologie cu articole, prefatata de o scurta istorie a publicatiei. Mai mult, promite ca se va ocupa de difuzarea ei, iar incasarile le impartim. Facem planul, batem palma, el se apuca de lucru, selecteaza, macheteaza, plateste in avans. La un moment dat zice, dom'le, am gasit pe unii care au o tipografie buna. O vind. Scoate documentatia. E buna. Batem iar palma si peste citeva saptamini incep sa soseasca utilajele. Un om din partea redactiei semneaza de primire, preia tipografia si o pune la treaba. Intre timp, ne certam. Omul cere contravaloarea tipografiei, conform cifrelor trecute pe actele de expediere. Ce facem? Nu-i dam banii? In cel mai pur stil romanesc ne facem "ca ploua"? Atita vreme cit tipografia a fost expediata de la Paris, el ne poate da in judecata. Nu are contract pentru tipografie. Are numai hirtiile privind editarea antologiei cu articole din "Evenimentul zilei", plus contractul pentru niste cerneluri tipografice. Dar pe ala, l-am "umflat", ca banca sa transfere si banii pe care trebuia sa-i platim pentru niste bijuterii. Pentru ele nu puteam face contract pentru ca banca ne-ar fi ris in nas. Asa, am umflat pretul cernelurilor (in cazul nostru, albumul) pentru ca in banii respectivi sa putem plati si primi bijuteriile (afisele, in cazul domnului Ion Iliescu). Nu stiu in ce masura am reusit sa imaginez o situatie similara. Daca am fi primit tipografia, cernelurile si bijuteriile, semnind de primire si folosindu-le, am fi fost buni de plata. Nu puteam zice nici mic. Prietenul nostru ne-ar fi cistigat in orice instanta. Si ar fi trebuit sa platim la centima, plus jena de a fi iesit extrem de sifonati din afacere. Ani intregi, dupa aceea, am putea fi priviti ca niste dubiosi, ca niste ciumati cu care nu e bine sa ai de-a face pentru ca nu platesc. Geaba am zice, pe ici, pe colo, ca omul respectiv e nebun, bate cimpii si minte. Ne-am cunoscut, am stat la taclale, am facut planuri. Ba, i-am dat si o hirtie de reprezentare care il imputernicea sa semneze in numele nostru, si am avut doua contracte curate, legale, corecte. Cine ne-ar crede? Si daca am gasi naivi care sa "muste" din explicatiile noastre cusute cu ata alba, la judecator am cadea vinovati. Cam pe undeva, foarte aproape de aceasta poveste, se afla acum domnul Ion Iliescu si PDSR. Pot ei s-o tina zi si noapte, pe toate posturile de radio si televiziune din Romania, ca l-au cunoscut intimplator pe Adrian Costea, ca n-au avut afaceri cu el, ca n-au primit afise. Ai semnat la vamuire pe actele de transport si s-au deschis containerele in fata ta, dupa care le-ai luat? Adio, si pace buna! Ti-ai facut treaba, le-ai folosit, esti bun de plata! La Oltenita, la Husi sau prin cartierul Pantelimon poti zice nu stiu nimic, a trimis el ceva din proprie initiativa, dar nu am avut contract, nu avem ce plati, nu avem de ce fi acuzati! Te crede romanul din Pantelimon sau de la Husi, dar la Paris argumentele ieftine nu indoaie un judecator. Drama lui Ion Iliescu in special este ca, in cazul Costea (inca nelamurit in afacerile cu petrol), se indreapta vertiginos spre o fundatura. Pentru un om politic de talia sa, consecintele in planul penibilului sint greu de estimat. Chiar daca in Romania se poate pune la cale o campanie publicitara si explicativa care sa-l scoata mai curat decit un ingeras, la Paris, pe dovezi, documente, martori si legi, Ion Iliescu risca o compromitere internationala de proportii. Dupa parerea mea, in acest moment, nici macar o negociere superdesteapta sau chiar un tirg murdar nu-l mai pot salva de consecintele legii. Deschiderea procesului de la Paris poate insemna chiar inceputul sfirsitului! _________________________________________________________________ 