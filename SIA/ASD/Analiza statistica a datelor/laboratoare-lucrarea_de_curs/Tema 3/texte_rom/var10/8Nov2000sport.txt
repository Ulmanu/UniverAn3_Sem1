 In direct la TV Romania 1, azi, de la ora 14.00, Dinamo - Craiova, un meci cu miros de praf de pusca Dinamo Bucuresti si Universitatea Craiova dau piept azi dupa-amiaza, de la ora 14.00, in cel mai atractiv meci al optimilor de finala ale Cupei Romaniei-Tuborg la fotbal. Tragerea la sorti a facut ca bucurestenii si oltenii sa fie fata in fata, dupa ce, in sezonul trecut, evoluasera cu trofeul pe masa. Dinamo vine dupa un inceput ezitant de campionat, o eliminare rusinoasa in turul preliminar al Ligii Campionilor, un sir lung de ghinioane si moartea lui Catalin Hildan. Universitatea Craiova abordeaza jocul din postura de ocupanta a locului doi in intrecerea interna, la egalitate de puncte cu liderul campionatului, Steaua, dupa ce in sezonul trecut a luptat pentru evitarea retrogradarii. Meciul este transmis in direct de TV Romania 1. "Sortii sint orbi" Esecul inregistrat la Bistrita i-a adus antrenorului Cornel Dinu suspendarea pentru meciul de azi de la Pitesti a fundasilor centrali Mihali si Iodi. "E adevarat ca ne deranjeaza problema arbitrajelor si speram ca in meciul cu Universitatea Craiova totul sa fie corect. Sintem inca prizonierii unei mentalitati gresite: eu te insel pe tine si tu, cind ma prinzi, ma inseli pe mine! Avem nevoie de timp si de co-interesarea tuturor factorilor pentru a pasi pe drumul cel bun", a spus Cornel Dinu, cu 24 de ore inainte de startul meciului cu oltenii. Interesant este ca, fata de finala Cupei din sezonul trecut, "Mister" nu mai poate conta pe nici unul dintre fotbalistii din linia de mijloc. "De obicei, sortii sint orbi si nu era normal ca un meci cu incarcatura aceasta sa se joace acum. Dar n-avem ce face si vom incerca sa ne calificam, chiar daca intilnim o formatie craioveana in plina forma. Va fi un meci echilibrat", a declarat Procuroru'. 4.000 de "ciini" la Pitesti DInu spera sa se claseze pe unul din primele trei locuri in campionat si sa depaseasca doua tururi din Cupa, obiectiv trasat pina in iarna de conducerea clubului, altfel situatia sa ar putea deveni, din nou, incerta. Florin Valeriu Raducioiu ar putea reveni pe gazon dupa o pauza cauzata de o accidentare, insa tehnicianul Cornel Dinu nu s-a hotarit daca il va folosi din primul minut. Suporterii dinamovisti si-au anuntat prezenta in numar mare pe stadionul din Pitesti. Cei mai multi dintre ei se vor stringe in Gara de Nord si vor pleca la ora 10.15, cu trenul, spre Pitesti. Liga Suporterilor Dinamovisti a inchiriat patru vagoane, urmind ca intoarcerea sa se produca imediat dupa meci. Unii dintre sustinatori vor pleca si cu autoturismele personale, oficialii din Soseaua Stefan cel Mare estimind ca in tribune se vor afla in jur de 4.000 de suporteri ai "ciinilor rosii". "Dinamo nu-i in cea mai buna forma" In ciuda faptului ca Gigi Netoiu, unul dintre actionarii principali ai Universitatii Craiova, nu socoteste Cupa Romaniei un obiectiv prioritar, "alb-albastrii" merg la Pitesti numai cu gindul la victorie. Florin Marin si-a bagat elevii in cantonament imediat dupa jocul de duminica, de pe teren propriu, cu FCM Bacau, cu scopul de a-i tine sub control pentru dificilul meci de astazi. Oltenii vor sa-si ia revansa pentru finala pierduta in sezonul trecut impotriva aceluiasi adversar si, totodata, sa ia un important ascendent moral in perspectiva duelului din campionat impotriva campionilor, programat a se desfasura peste zece zile pe arena din Banie. Nu-i exclusa o prima pentru olteni "Alb-albastrii" au plecat ieri spre Curtea de Arges, unde s-au cazat la Hotelul Posada, loc in care vor reveni si dupa disputa cu Dinamo, pentru a pregati jocul de campionat cu Petrolul Ploiesti. "Flocea" nu va putea miza astazi pe mai vechii indisponibili Stoican, Sava si Calin, toti trei urmind sa revina pe teren abia la primavara. "Desi Dinamo nu este in cea mai buna forma, meciul nu este dinainte cistigat", a declarat tehnicianul craiovean. In mod normal, echipierii Universitatii nu vor avea nici o prima in cazul unei victorii impotriva "ciinilor rosii", ei avind promisi cite 20.000 de dolari doar in cazul care vor aduce Cupa la Craiova. Nu este exclus insa ca, inaintea primului fluier al arbitrului Sorin Altmayer, staff-ul administrativ sa anunte un bonus si pentru calificarea in sferturile de finala ale intrecerii, data fiind valoarea rivalei din optimi. "Studentii" vor fi sustinuti de aproape 5.000 de fani, care se vor deplasa la Pitesti cu 20 de autocare puse la dispozitie de club, cu trenul si cu autoturismele personale. DANIEL NAZARE MARIO MORCOV Formatii probabile DINAMO: Preda - Onut, Nastase, G. Kirita - Bolohan, Cernat, Tames, V. Munteanu, Florea - M. Niculae, Mihalcea. Antrenor: Cornel Dinu UNIV. CRAIOVA : Bogdan - Dobre, Alistar, Baldovin, Naicu, D. Rednic - Domocos, Danciu, Soava - Barcauan, Cl. Niculescu. Antrenor: Florin Marin Arbitri : S. Altmayer - S. Boca, S. Prodan Tintarul meciurilor In afara meciului Dinamo - Universitatea Craiova, Cupa Romaniei la fotbal programeaza astazi alte sase partide: Metrom Brasov - FC National (Plopeni) FC Arges - Sportul Studentesc (Tirgoviste) FC Baia Mare - Rapid (Baia Mare) Otelul Galati - Gloria Bistrita (Brasov) Steaua - Foresta Suceava (Buzau) Rocar - Ceahaul Piatra Neamt (Focsani) Toate partidele vor incepe la ora 13.00, cu exceptia intilnirii Dinamo - Universitatea Craiova, programata la ora 14.00 Petrolul - FCM Bacau 2-1 (0-1) Intr-o partida devans din cadrul optimilor de finala ale Cupei Romaniei-Tuborg, meci disputat ieri, la Braila, Petrolul Ploiesti a dispus de FCM Bacau cu 2-1 (0-1). Pentru prahoveni au inscris M. Rosu (min. 71) si Irimescu (min. 80), dupa ce Cursaru (min. 40) deschisese scorul pentru echipa antrenata de Gheorghe Poenaru. Arbitrul Valentin Ionita l-a eliminat pe "gazarul" Costescu in minutul 42, in urma unor proteste repetate la adresa unui asistent. Golul doi al Petrolului a fost marcat atunci cind fotbalistii pregatiti de Victor Rosca se aflau cu doi oameni mai putin pe teren pentru ca Pancovici primea ingrijiri medicale in afara gazonului. (D.N.) Cotidianul spaniol "El Pais" il elogiaza pe Rosu "Acest necunoscut, cu parul dat pe spate, a facut istorie" Cotidianul spaniol "El Pais" ii aloca in numarul de ieri un spatiu important lui Laurentiu Rosu, jucatorul formatiei spaniole Numancia, care a inscris trei goluri in partida cu Real Madrid, campioana Europei si cea mai titrata echipa de club din istoria fotbalului. "Necunoscut si timid in vestiar, nemediatizat in publicatiile de specialitate, Laurentiu Rosu devine pe iarba un fotbalist cu adevarat periculos. La doar 1,70 m inaltime si cu parul dat peste cap, internationalul roman a facut din Geremi o victima, la primul meci oficial in care a evoluat titular", se noteaza in prima parte a materialului. De asemenea, se aminteste faptul ca Felipe Martinez, secretarul tehnic pe probleme de transferuri in Europa de Est, a calatorit in Romania si a fost impresionat de Laurentiu Rosu. "Avea 23 de ani, juca la Steaua Bucuresti si era selectionat in echipa nationala. Era cel mai bun jucator al formatiei, iar pretul sau nu era unul mare, 230 de milioane de pesetas (1,4 milioane de dolari). Sint sigur ca va continua sa se mentina la acelasi nivel", a declarat Martinez in publicatia iberica. "Cu Numancia, in cel mai puternic campionat din lume, Rosu, provenit dintr-o tara pe care o descoperim din ce in ce mai mult, a facut istorie. A fost noaptea «pasarelelor», iar acest pusti descoperit in Romania le-a infipt un deget in ochi celor din Madrid. El a confirmat ca este un jucator de exceptie", se mentioneaza in finalul articolului. DANIEL NAZARE Barcelona, la mina "Diavolului" In Liga Campionilor se desfasoara diseara, la Atena, un meci crucial, intre Panathinaikos si Juventus (in direct la Pro TV, la ora 21.45), italienii jucindu-si ultima carte in tentativa de a patrunde in faza a doua a grupelor. Pentru a-si atinge obiectivul, torinezii - fara Zidane si Davids, suspendati - trebuie sa invinga in capitala Greciei. Daca pierd, italienii pot rata chiar si locul al treilea si, implicit, participarea in Cupa UEFA. Grupa F este clara, Bayern si PSG fiind promovate deja in faza secunda a competitiei. Situatia este mai incurcata in Grupa G, trei echipe avind sanse de promovare in faza a doua: Anderlecht, PSV si Manchester United. Daca englezii inving pe Dinamo Kiev, ei se califica, lupta urmind sa se dea in meciul direct dintre Eindhoven si Anderlecht. Cine cistiga se califica, iar in cazul egalitatii, belgienii merg mai departe, gratie victoriei din meciul de la Bruxelles cu olandezii. Grupa H a stirnit cele mai mari discutii, UEFA anuntind ca a demarat o ancheta pentru a afla daca zvonurile din presa spaniola, conform carora Barcelona ar fi oferit doua milioane de dolari celor de la AC Milan pentru a invinge pe Leeds, se confirma. Adriano Galliani, vicepresedintele clubului milanez, a remis un comunicat prin care dezminte faptul ca vreun conducator de la Barcelona ar fi promis bani. Italienii sint deja calificati, iar locul al doilea este disputat de spanioli si englezi. Barcelona trebuie sa invinga acasa pe Besiktas, dar pentru a se califica este obligatoriu ca Leeds sa nu obtina nici un punct la Milano. BOGDAN GHEORGHE GRUPA E: SV Hamburg - Deportivo La Coruna, Panathinaikos Atena - Juventus Torino; GRUPA F : Helsinborgs IF - Paris Saint Germain, Rosenborg - Bayern München; GRUPA G : Manchester United - Dinamo Kiev, PSV Eindhoven - Anderlecht Bruxelles; GRUPA H: FC Barcelona - Besiktas Istanbul, AC Milan - Leeds United. Flash Steaua merge la "Winter Cup" Singura echipa din Romania care a confirmat, pina in acest moment, prezenta la cea de-a treia editie a turneului de fotbal "Norcia Winter Cup" este Steaua Bucuresti. Competitia se va desfasura in perioada 29 ianuarie-10 februarie 2001 in 12 localitati italiene din provinciile Umbria si Marche. Carlo Bianconi, managerul general al intrecerii, a precizat ca se afla in tratative cu alte cinci grupari din Divizia A, Rapid, FC National, Rocar, Astra Ploiesti si FC Arges, pe care spera sa le convinga de utilitatea participarii la turneul pe care-l gestioneaza. FC National si Astra ( cistigatoarea, respectiv finalista ultimei editii) au parte de reduceri la tarifele de cazare si masa. Alte doua echipe care si-au anuntat deja prezenta la "Cupa de Iarna" sint Wisla Cracovia si Georgia Tbilisi. (S.T.) "Bursucul" are un nou antrenor Esecurile in serie inregistrate de echipa de fotbal Bradford City au dus formatia lui Dan Petrescu pe penultimul loc, al 19-lea, in clasamentul primei ligi engleze. Patronul echipei Bradford, Geoffrey Richmond, a decis sa-l demita pe antrenorul Chris Hutchings. "Am luat aceasta decizie cu stringere de inima, insa alta solutie pentru redresarea echipei nu am gasit", a apreciat Richmond. Noul tehnician al lui Dan Petrescu este scotianul Stuart McCall, care este si capitanul echipei. In functie de rezultatele viitoare, nu este exclus ca "solutia McCall" sa fie una de lunga durata. (S.T.) Maradona l-a incurajat pe "Paduche" Claudio Lopez, atacantul de la Lazio Roma, a parasit luni spitalul, unde a fost operat la genunchiul sting dupa accidentarea suferita in timpul partidei pe care echipa sa a sustinut-o in campionat, cu Brescia. Fotbalistul argentinian supranumit "Paduchele" a declarat ca a fost sunat in spital de Diego Maradona, "El Pibe D'Oro" tinind sa-l incurajeze. Claudio Lopez nu va putea reveni pe teren decit peste patru luni. (B.G.) Deutsche Bank sustine Borussia Clubul de fotbal Borussia Dortmund reprezinta prima grupare germana care a fost cotata la bursa. Neincrederea investitorilor in valorile fotbalului au facut insa ca, in ziua inaugurala, adica 31 octombrie, actiunile clubului sa sufere o depreciere de 13,6 la suta. Aceasta situatie neplacuta a fost stopata de interventia Deutsche Bank, care, releva AFP, a cumparat doua milioane de actiuni, ceea ce reprezinta circa 10 la suta din capitalul clubului. Dupa cum a precizat un reprezentant al bancii, actiunile nu vor fi revindute inainte de o perioada care sa permita stabilizarea clubului german pe piata de capital. (H.H.) Fotbal in sala la Sibiu Sase formatii din Divizia A la fotbal, Dinamo, Rapid, FC National, Universitatea Craiova, Gaz Metan Medias si Gloria Bistrita, si una din liga secunda, Inter Sibiu, si-au anuntat prezenta la cea de-a doua editie a turneului care se va desfasura in perioada 5-10 decembrie in Sala Sporturilor "Transilvania" din Sibiu. Clubul organizator al acestei intreceri este FC National, care a si cistigat prima editie a intrecerii, disputata in luna decembrie a anului trecut, dupa ce a intrecut in finala pe Inter Sibiu. (S.T.) Cezar sarac Mijlocasul Cezar Dinu a revenit la Rocar, dupa o experienta aproape traumatizanta la FC Brasov. Ieri, Comisia Juridica de la LPF l-a declarat pe jucator liber de contract, constatind, pentru a doua oara, ca FC Brasov nu si-a achitat obligatiile financiare. Cazut in dizgratia brasovenilor imediat dupa ce Ilie Dumitrescu a parasit gruparea de sub Timpa, Cezar Dinu nu a mai fost introdus in teren deloc si nici nu a primit banii care i se cuveneau. "Nici macar salariul n-au catadicsit sa i-l plateasca", a declarat presedintele Rocarului, Paul Cazan, uimit de comportamentul brasovenilor. (H.H.) Cai mici, dar voinici Olimpiada de sah, care se desfasoara in aceste zile la Istanbul, a programat luni runda a noua, in care echipele Romaniei, atit cea masculina, cit si cea feminina, au obtinut victorii. Baietii au invins echipa Elvetiei cu scorul de 2,5 - 1,5 si, cu 23, 5 puncte, ocupa deocamdata locul 6 in clasament, la egalitate cu Iugoslavia si Ungaria. Romania se afla la numai 1,5 puncte in spatele echipelor care isi impart fotoliul de lider, reprezentativele Germaniei si Armeniei. In competitia feminina, reprezentantele noastre s-au impus extrem de clar, 3-0, in fata Israelului. Dupa noua runde, fetele se situeaza tot pe locul 6, cu 17 puncte. Lider e China, cu 21 de puncte. (H.H.) Anul 2000 i-a adus lui Pavel 523.000 de dolari Andrei Pavel, cel mai bine clasat jucator de tenis roman in ierarhia ATP, se situeaza pe pozitia 30 intr-un clasament al cistigurilor realizate in anul 2000. Pavel, care a pierdut luni seara, scor 6-7(5), 4-6, meciul cu brazilianul Gustavo Kuerten din primul tur al turneului ATP de la Lyon, a acumulat in acest sezon suma de 523.161 dolari. Pe primul loc al acestui clasament se situeaza rusul Marat Safin, al carui venit s-a marit cu aproape 2,3 milioane de dolari. In ierarhia feminina, dominata de Martina Hingis (2,46 milioane de dolari), Ruxandra Dragomir ocupa locul 33, cu un cistig total de 260.704 dolari. (H.H.) Desene animate "Au fost saisprezece", se poate spune despre zilele pe care Bölöni a preferat sa le petreaca in Europa, departe de realitatile campionatului romanesc. Surescitati, pe buna dreptate altminteri, Mircea Sandu si gazetarii l-au privit pe selectioner prin catarea pustii, acuzindu-l ca alternativele la Hagi si Gica Popescu trebuie cautate pe stadioanele din Bacau, Brasov sau Craiova, si nu in spatiul Schengen. Ironia lui Loti - "patronul meu, Mircea Sandu, imi mai datoreaza oricum doua zile libere" - a fost socotita drept obraznicie si s-au invocat contraperformantele inregistrate cu AS Nancy, uitindu-se ca, in afara de el, de Covaci si de Lucescu, Occidentul ramine Fata Morgana pentru antrenorii crescuti, indeobste, la scoala lui Cornel Dragusin. Simbata, omul fara de care Steaua n-ar fi vazut Cupa Campionilor decit la televizor si-a reluat activitatea de observare a potentialilor "tricolori". S-a deplasat in cartierul "9 Mai" din Ploiesti, pentru Lacusta, Neaga ori Mara. N-a rezistat decit 45 de minute, in care, de pe terenul Astrei, n-au lipsit decit Tom si Jerry. Si atunci, acuzele aduse selectionerului parca nu mai au aceeasi consistenta. In definitiv, si la Nancy se putea uita la "Cartoon Network". ALIN PAICU Comisia Juridica de la LPF a decis: Daniel Balan este fotbalistul Stelei Comisia Juridica a Ligii Profesioniste de Fotbal a pus punct ieri cazului Daniel Balan, hotarind ca jucatorul sucevean este definitiv al echipei Steaua. Moldoveanul a facut obiectul unei aprige batalii intre firma ISM a fratilor Becali si clubul Steaua. Balan si Becali au sustinut ca Steaua ar fi falsificat semnatura jucatorului pentru a obtine inregimentarea acestuia in rindurile echipei "militare". Expertiza si, apoi, contraexpertiza grafologica au dovedit insa ca semnatura de pe contractul de joc prezentat de Steaua este a lui Daniel Balan, astfel ca LPF l-a declarat pe acesta ca apartinind gruparii din Ghencea. Scandalul dintre cele doua parti este departe de a se fi terminat. Ieri, inainte de sedinta Comisiei Juridice, intre impresarul Victor Becali si Cornel Cacovean, directorul general al echipei Steaua, a izbucnit o cearta apriga. Cacovean l-a interpelat pe Becali: "De ce ma faci marioneta, domnule?" Becali a ripostat: "Pai, ce vrei sa spun, ca esti elefant, cind tu nu esti decit om de paie?". Impresarul a plusat, apoi: "Nu vezi ca ai reflexe de militar? Esti obisnuit doar sa dai ordine!". Dupa pronuntarea sentintei, Becali a anuntat: "Am depus azi-dimineata o cerere de reamatorizare pentru jucator. Acesta va sta sase luni sau va evolua ca amator la o echipa oarecare. Dupa aceasta data, va redeveni jucator liber si va putea fi achizitionat de alt club la grila". Cacovean a sustinut insa ca Balan nu poate deveni jucator amator "pentru ca nu-i permite regulamentul". Acest lucru a fost confirmat de Valentin Alexandru, secretarul general al LPF, care a explicat: "Conform articolului 75.1 din regulament, modificat la 29 februarie 2000 de Comitetul Executiv al FRF, orice jucator inregistrat ca profesionist este supus unei perioade de reamatorizare numai dupa incheierea contractului pe care-l are cu o echipa". Cum Balan a fost declarat oficial jucatorul Stelei de LPF, acesta n-ar putea sa devina amator decit peste trei ani. Becali a revenit si a spus ca va face contestatie la Comisia de Apel pentru ca "sint o serie de neregularitati. Pe contract se scrie ca Balan a semnat la ora 15.10, pe 5 octombrie, dar el atunci se afla in Italia. Jucatorul nu se afla in posesia unui exemplar din contract. Vrem sa vedem, de asemenea, daca Marius Stan reprezinta oficial clubul Steaua". MATEI UDREA Guvernul sud-coreean ii aduce ghinion Rapidului Litigiul financiar dintre echipele de fotbal CFR Cluj si Rapid, privind suma care revine gruparii ardelene in urma transferului lui Dulca la formatia coreeana Pohang Steelers, a luat ieri o noua intorsatura neplacuta pentru giulesteni. Clujenii - care, conform contractului, au dreptul la 35 la suta din suma incasata de Rapid pentru Dulca - au prezentat in fata Comisiei pentru Statutul Jucatorului de la FRF mai multe documente prin care demonstreaza ca giulestenii au primit 600.000 de dolari de la coreeni, si nu 120.000, asa cum apare in actele depuse la federatie. Rapidistii au sustinut initial ca Dulca a fost vindut pentru 120.000 de dolari. Ulterior, au recunoscut ca ar fi vorba de 450.000 de dolari, pentru ca acum suma sa creasca din nou. Federatia de Fotbal din Coreea de Sud a trimis la FRF un document in care se specifica faptul ca Pohang Steelers a platit 600.000 de dolari. Acest act nu are, insa, semnatura nici unui reprezentant al rapidistilor. Ghinionul formatiei patronate de George Copos, care acum risca si excluderea din cupele europene, pare a fi evidenta stricta pe care guvernul sud-coreean o tine in privinta banilor care sint scosi din tara. Din cauza crizei pe care o traverseaza Coreea de Sud, guvernul de la Seul a hotarit ca toate tranzactiile financiare importante sa treaca intii pe la primul-ministru. Cazul a fost aminat de CSJ pentru 15 noiembrie, intervalul urmind a fi folosit de comisie si de rapidisti pentru a studia noile dovezi atasate la dosar de CFR Cluj. MATEI UDREA 