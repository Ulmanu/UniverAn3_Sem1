 "V-Power", un nou carburant pentru masinile romanilor Compania Shell Romania a lansat ieri un nou tip de carburant pe piata romaneasca, care isi propune sa inlocuiasca, in curind, benzina tip Premium Plus si cea Premium Plus fara plumb. Noul carburant, "V-Power", contine aditiv pentru indepartarea depunerilor lasate de alte tipuri de benzina pe supapele motorului si are proprietatea de a creste puterea de acceleratie a motorului cu 10%, dupa ce au fost consumate cinci plinuri ale rezervorului. "V-Power" este produs in rafinariile romanesti in doua variante - "V-Power" Premium, de culoare portocalie, si "V-Power" fara plumb, de culoare verde - si costa 13.000 lei litrul. Romania este cea de-a unsprezecea tara din lume in care compania Shell a lansat, pina acum, acest produs, "V-Power" reprezentind aproape 30% din totalul vinzarilor realizate de Shell. OANA VLASCEANU Renault a mai investit 57 milioane dolari la Automobile Dacia Automobile Dacia SA si-a finalizat prima etapa de majorare a capitalului social. Actionarul majoritar de la Dacia, Renault SA, si-a marit participarea la capitalul social al societatii de la 50,95% la 73,29%. Totalul investitiei Renault se ridica acum la peste 57 de milioane dolari. Majorarea capitalului social s-a efectuat in conformitate cu hotarirea luata in Adunarea Generala Extraordinara a Actionarilor din 2.12.1999. (G.T.) Banca Mondiala va sprijini sprintul final al Romaniei spre Uniunea Europeana Problema cheie a Romaniei ar trebui sa fie obtinerea unei cresteri economice mai rapide pentru a se califica pentru aderarea la Uniunea Europeana, a declarat ieri Andrew Vorkink, directorul pentru Romania al Bancii Mondiale, la conferinta de presa din finalul vizitei la Bucuresti. Banca Mondiala este pregatita sa sustina financiar autoritatile de la Bucuresti in efortul de a grabi pasul in cursa aderarii. "Anul acesta am dat 450 milioane dolari, anul viitor ne propunem sa imprumutam intre 600 si 700 milioane dolari si asta este o dovada ca vrem sa ajutam grabirea reformelor in Romania", a declarat pentru "Evenimentul zilei" Vorkink. Impreuna cu Decebal Traian Remes, ministrul finantelor, si asistat de Ziad Alahdad, reprezentantul Bancii Mondiale la Bucuresti, Vorkink, a dat ieri unda verde pentru doua acorduri de imprumut, in valoare de 57,1 milioane dolari. Primul imprumut, mai consistent, de 40 milioane dolari, este destinat finantarii reformei sistemului sanitar, iar al doilea, in suma de 17,5 milioane dolari, modernizarii vamilor,. Ambele sint acordate in conditii avantajoase, cu cea mai mica dobinda a pietei, scadenta la 20 de ani si cinci ani perioada de gratie. Cinci programe cu 700 milioane dolari Sprijinul institutiilor financiare internationale va continua sa fie conditionat de satisfacerea simultana a programelor convenite cu FMI si Banca Mondiala, datorita faptului ca sint concepute in armonie pentru refacerea economiei romanesti. Dupa ce Romania tocmai a primit un total de peste 350 milioane dolari, din care 150 milioane dolari reprezentau ultima transa din programul PSAL1, in doua saptamini este asteptata aprobarea Bancii Mondiale pentru acordarea, in doua transe, a 100 milioane dolari si, respectiv, 50 milioane dolari. E vorba de banii ramasi din acordul ASAL, ultima transa fiind conditionata de privatizarea fostelor IAS-uri. In privinta PSAL 2, care se va derula in interval de un an, din decembrie 2000, intelegerile actuale definesc un imprumut care ar putea atinge suma de 300 sau 400 milioane dolari, posibil mai mult, a spus Vorkink. Separat de PSAL 2, vor exista alte patru programe de imprumut, care vor aduna impreuna 300 sau 400 milioane dolari. "Vor fi programe de finantare rurala, de microcredite pentru dezvoltarea infrastructurii in mediul rural si programe pentru protectia sociala, pentru reforma sistemului de pensii si pentru piata muncii", a spus Vorkink. In scopul imbunatatirii mediului de afaceri romanesc, Banca Mondiala va finanta un program de reforma a sistemului legislativ si va ajuta eforturile guvernului indreptate spre reducerea coruptiei printr-un imprumut de 50 milioane dolari. "Finantarile prin aceste 5 programe insumeaza 600-700 milioane dolari, la care se adauga cele doua programe semnate astazi", a observat Vorkink. LIDIA MOISE abc-ul impozitului pe venitul global Daca nu provin din activitati comerciale, Sumele primite din strainatate prin transfer bancar nu se impoziteaza 1. In cazul in care obtin numai venituri de natura salariala, urmare a activitatii desfasurate exclusiv prin conventii civile de prestari servicii, ce fel de fisa se intocmeste? In cazul unui contribuabil care realizeaza numai venituri ca urmare a activitatii desfasurate exclusiv prin conventii civile de prestari servicii, potrivit Legii 130/1999, platitorul de astfel de venituri va intocmi fisa fiscala FF2 si nu va beneficia in timpul anului de deduceri personale. Deducerile personale vor fi acordate pina la sfirsitul anului in urma depunerii de venit global la organul fiscal, potrivit prevederilor articolelor 45-56 din Ordonanta 73/1999. Cu aceasta ocazie, se va calcula impozitul anual datorat si prin decizie de impunere se va stabili diferenta de impozit anual ramas de achitat sau de restituit, dupa caz. 2. Cum se calculeaza de catre platitorii de venituri impozitul lunar reprezentind plati anticipate datorat conform articolului 24 - alineatul 3, pentru un apatrid cu domiciliul stabil in Romania, incadrat cu contract de munca pe durata nedeterminata, cu functia la o societate comerciala? Are apatridul dreptul, in aceste conditii, la deducere personala de baza si la deducere personala suplimentara? Conform articolului 79 din Ordonanta 73/1999, "apatrizii sint supusi impozitului pe veniturile obtinute in Romania". Conform articolului 12 din acelasi act normativ, deducerile personale se acorda contribuabililor persoane fizice romane cu domiciliul in Romania, pentru veniturile obtinute atit la noi in tara, cit si in strainatate. 3. Cum se impoziteaza suma de bani obtinuta din strainatate de catre o persoana fizica cu domiciliul in Romania, de la alta persoana fizica care are/nu are grad de rudenie, prin transfer bancar fara ca destinatia sa fie mentionata (donatie, mostenire, sprijin, ajutor, sponsorizare)? Sumele primite de o persoana fizica cu domiciliul in Romania, de la o alta persoana fizica din strainatate, care are/nu are grad de rudenie, se impun conform prevederilor Ordonantei 73/1999 numai daca rezulta ca banii provin din desfasurarea unei activitati comerciale, de genul exploatarii unui bun, din plasarea unui capital etc. OVIDIU ZARA Carnea de porc se scumpeste cu 15 la suta Asociatia Romana a Carnii a anticipat, ieri, ca pretul carnii de porc se va mari cu aproximativ 15% in perioada imediat urmatoare din cauza mentinerii taxelor vamale de 45% pentru importurile din Ungaria. Reprezentantii asociatiei au contestat decizia guvernului de a mentine taxele vamale pentru importul de carne de porc din Ungaria, considerind ca nivelul acestor taxe nu trebuie sa depaseasca 12%. Ei au anuntat ca vor solicita guvernului anularea taxei de salvgardare aplicata pentru importul de carne din Ungaria, in conditiile in care subventiile si primele de export acordate de autoritatile maghiare s-au redus semnificativ. Reprezentantii patronatului din industria carnii au aratat ca Ministerul Industriilor si Ministerul Agriculturii ar trebui sa ia masuri urgente pentru echilibrarea pietei prin aprobarea unui import de aproximativ 15.000 de tone de carne de vita si de porc din Uniunea Europeana, cu taxe vamale cuprinse intre 10 si 12%, care sa fie alocat cu precadere procesatorilor de carne din Romania. In prezent, firmele romanesti care proceseaza carne de porc sint nevoite sa apeleze la importuri pentru ca efectivele de porcine existente in fermele specializate s-au injumatatit fata de perioada similara a anului trecut. OANA VLASCEANU Romanii cheltuiesc bani grei sa se racoreasca Canicula umfla potul Supracerere de apa minerala, hectolitri de bere, aglomeratie in frigider si cozi la frizerii Daca saptamina caniculara ce tocmai s-a incheiat a terorizat toata tara, pentru unii oameni de afaceri, gradele infernale la care a urcat termometrul, au constituit o mana cereasca. De la micii comercianti stradali, si pina la marii producatori de aer conditionat, toti cei angrenati in lupta cu arsita au inregistrat in bilantul ultimelor saptamini un adevarat boom economic. Pe strada, oamenii s-au napustit asupra sticlelor de apa minerala si racoritoare, copiii au lichidat frigiderele cu inghetata, terasele au fost invadate de cu seara si pina in zori, "guleratele" blonde sau brune, dar musai aburite au fost rase una dupa alta, si "rafinatii" (din ce in ce mai multi) au crescut vinzarile la ice-tea. Producatorii de apa minerala nu fac fata cererii Cele mai spectaculoase profituri au fost realizate la ape minerale, sucuri si bere, produse de sezon care, de altfel, sint cele mai la indemina pentru a obtine pe moment iluzia ca ai invins canicula. Atentionati din timp ca iadul coboara pe pamint, marii fabricanti si-au luat masuri pentru a creste productia. Cu toate acestea, apa minerala trimisa pe piata nu a facut fata cererii fantastice. Desi de la 1 iunie s-a lucrat la capacitatea maxima de imbuteliere, a fost acoperita doar jumatate din solicitare. Cu atit mai mult, cu cit a intrat in vigoare ordonanta ce-i obliga pe patroni sa ofere apa minerala salariatilor daca temperaturile depasesc 37 de grade Celsius. Din pacate, sustin producatorii, anul acesta nu vor beneficia de ordonanta toti angajatii din tara, pentru simplul motiv ca nu se poate imbutelia o cantitate asa uriasa. Directorul de vinzari de la Bibco, Mihai Grama, este dezolat - au fost nevoiti sa refuze toate societatile care i-au curtat pentru contracte in baza ordonantei, deoarece nu puteau renunta la partenerii mai vechi. In afara distribuitorilor obisnuiti, de citeva luni au acceptat doar doua noi relatii - Petromul si Ministerul Apararii Nationale, celui din urma asigurindu-i o parte din ratiile zilnice de apa. In privinta surselor de apa minerala, directorul Grama este convins ca nu exista nici un pericol deocamdata. Seceta a micsorat cu aproximativ 10 la suta debitele, insa nu ameninta sa reduca fluxul de imbuteliere, deoarece exploatarea se face mult sub posibilitatile izvoarelor. Frigiderele sint neincapatoare Terasele din Capitala au dat lovitura doar daca au avut program nonstop. Ce-i care au observat cu atentie fenomenul si-au reglat imediat oferta dupa noul ritm de viata impus de canicula - ziua, cind oamenii se ascundeau prin casa de teama cuptorului de afara, terasele erau pustii. Primii clienti apareau o data cu lasarea serii, cind lumea iesea sa ia o gura de aer curat si sa scape de caldura din case. In Titan, chiar linga metrou, toate gradinitele au inregistrat un consum record, cum numai la "mondiale" se mai intimpla, de parca toti locuitorii cartierului si-ar fi dat intilnire noaptea, la o bere. Si asta in pofida faptului ca preturile au fost imediat ridicate, direct proportional cu temperatura. Singura problema a constituit-o capacitatea redusa a frigiderelor. Nici nu apucau sa se raceasca bine berile puse la gheata, ca si aterizau pe masa insetatilor. In timpul primelor zile ale saptaminii, multe dintre combinele frigorifice de pe strada au decedat brusc, cele 50 de grade inregistrate afara scotindu-le pentru mult timp din functiune. Gheata s-a topit, iar service-urile de frigidere supraaglomerate n-au reusit sa tina pasul cu gradele caniculei. Palariile si ventilatoarele, la mare cautare Afacerile au mers ca unse si la palariute, sepcute, ochelari de soare si chiar pantaloni scurti. La Obor, unul dintre vinzatori povesteste ca a dat tot ce a avut de culoare deschisa pe tarabe - sepci cu 50.000 de lei, dar mai ales palarioare de pinza, gen ciuperca (15.000 lei). La o asa cerere, Florin, sef de taraba, marturiseste ca si-a permis o reducere de sezon - ochelarii au coborit de la 50.000 de lei, la 35.000 lei, iar sepcile inscriptionate pentru barbati - de la 60.000 lei, la 50.000 lei. Bine s-au vindut, linga Piata Amzei, palarioarele de dama. Au cumparat mai mult femeile tinere, cele in virsta avind probabil, spune vinzatoarea magazinului, un intreg stoc acasa. S-au cautat in special palariile din pai de orez, la 100.000 de lei. Printre celelalte produse menite sa ne racoreasca zilele, mare succes au avut si ventilatoarele. Lamuriti, de acum, ca stratul de ozon s-a subtiat si verile devin tot mai arzatoare, cei mai strimtorati financiar s-au resemnat cu gindul la instalatiile de aer conditionat si au dat iama prin magazine dupa "ventilici". Toti patronii de electrocasnice se declara incintati - niciodata nu s-au vindut atitea. Au cistigat intr-o saptamina cit altadata intr-un sezon intreg. Cele mici, de pus pe masa, au ramas nebagate in seama, in schimb s-au cumparat cele cu picior si doua viteze, care se rotesc si au un pret fix in toata Capitala - 240.000 de lei. MARIANA BECHIR Depozitele importatorilor de aparate de aer conditionat au ramas goale Canicula din primele zile ale acestei luni a lasat aproape pustii depozitele distribuitorilor de aparate de aer conditionat. Aceasta in mod surprinzator, deoarece preturile unor asemenea aparate nu sint tocmai mici. "Practic, nu mai avem aparate in stoc si situatia este valabila pentru majoritatea distribuitorilor. Am inceput sa vindem foarte multe aparate de aer conditionat si catre persoane fizice, ca sa nu mai vorbim de persoanele juridice. Speram ca in urmatoarele doua-trei saptamini sa facem rost de alte contracte care sa ne permita importul de aparate de aer conditionat pentru a face fata in continuare cererilor ridicate", ne-a declarat Adriana Multescu, directorul Directiei aparate de aer conditionat din cadrul societatii Frigotehnica. Comparativ cu perioada similara a anului trecut, in aceasta perioada vinzarile de aer conditionat au crescut cu aproximativ 50% - 60%. La ora actuala, in Romania exista aproximativ 20 de mari importatori de aparate de aer conditionat, iar in vara anului trecut acestia au vindut circa 17.000 de aparate de climatizare mici. Pentru acest an, importatorii spun ca sporirea vinzarilor este data si de procentul destul de mare de persoane fizice care au inceput sa apeleze la instalatii de climatzare a aerului. Aproape toate firmele de profil de la noi din tara vind saptaminal, in medie, cam 150 - 200 de aparate de aer conditionat. Frigotehnica a reusit sa termine in ultimele patru zile ultimul container cu 150 de aparate. Pe piata romaneasca preturile acestor instalatii se situeaza intre 450 si 1.300 de dolari. Pentru aparatele mai sofisticate, pretul variaza intre 2.000 si 3.000 de dolari/bucata. GABRIELA TINTEANU Romanii si-au stins fierbinteala cu bere Desi caldura inregistrata zilele acestea i-a facut pe multi sa paleasca de invidie gindindu-se ca atit fabricile de bere, cit si distribuitorii lor au dat lovitura, lucrurile nu stau chiar asa. Este drept, vinzarile de bere au crescut, insa nu semnificativ, pentru ca la indicatia medicilor oamenii au preferat sa consume in timpul zilei bauturi racoritoare sau apa minerala si numai seara bere. Reprezentantii fabricii Bere Grivita International au spus ca in aceasta perioada au crescut vinzarile, insa au precizat ca este greu de estimat in ce masura sporul se datoreaza caniculei sau campaniei promotionale estivale. "In aceste zile sufocante au crescut si vinzarile de Ursus, dar nu foarte mult", au aratat oficiali ai firmei Waldy Com, unul dintre cei mai mari distribuitori ai acestei marci de bere in Bucuresti. Reprezentantii firmei Mondober, care distribuie berea produsa de grupul Interbrew, spun ca la ei topul vinzarilor a fost cel intregistrat de obicei: Bergenbier, Stela Artois, Hopfen Konig si Noroc. Producatorul Fulgerul Bragadiru este cel mai satisfacut de canicula din aceste zile. Oficialii fabricii spun ca in luna iunie productia de bere Fulbier a fost de 65.000 de hectolitri, iar in aceasta luna se asteapta la depasirea acestei cantitati. Acum, vinzarile zilnice de Fulbier la sticla de 0,5 litri au atins 4.000 de hectolitri, iar cele la butoaie de circa 1.300 de hectolitri. Pentru a profita de aceasta perioada, Bere Bragadiru va pune in functiune, incepind de azi, o noua linie de imbuteliere a berii Fulbier la pet-uri de doi litri. Per ansamblu, desi multumiti, distribuitorii de bere sint de parere ca vinzarile din aceste zile au fost influentate negativ de decizia autoritatilor de a nu mai permite circulatia in zonele centrale ale oraselor mari a camioanelor de mare tonaj, astfel incit vinzarile au fost mult diminuate. Conform sondajelor Asociatiei Producatorilor de Bere din Romania, in timpul verii, consumul mediu lunar de bere al unei persoane este de 10,85 litri, in vreme ce in sezonul rece acesta scade la 4,58 litri. In sezonul cald, 46,59% din amatorii de bere consuma zilnic aceasta bautura, 48,86% - saptaminal, iar 4,55% - rar. Statisticile din acest an arata ca la nivel national vinzarile de bere au sporit de la 1.389.768 hectolitri in luna mai, la 1.609.378 de hectolitri in luna iunie. NICOLETA BURTAN La frizerii - inghesuiala de n-ai aer Cu asalt au fost luate si frizeriile. Pe strada Buzesti, unde pretul mic - 9.000 de lei tunsul normal - atrage oricum locuitorii zonei, cele sase scaune n-au ramas niciodata goale. Ba, mai mult, acesta a fost singurul loc unde saptamina trecuta s-a stat la coada in arsita zilei. Si aici moda a tinut seama de temperatura. Atit copiii, cit si batrinii au avut o singura dorinta - sa se tunda cit mai scurt. De aceea s-au executat doar doua din cele citeva tipuri de tunsori afisate - rasul in cap si "US Army", adica, in limbajul baietilor de cartier - tunsoare 0 si 1. (M.B.) 