 In Centrul Vechi al municipiului Baia Mare, Tabara din WC-ul public La ora actuala, fostul WC public din Centrul Vechi al orasului Baia Mare este locuit. Aici, citiva oameni gatesc, maninca si dorm. In vara, puteau fi vazute mai multe persoane care poposeau si innoptau in preajma cladirii. O data cu venirea frigului, usile WC-ului au fost fortate. Inauntru locuiesc trei oameni. Intr-o mizerie de nedescris, trecatorii isi fac necesitatile fiziologice linga cei care uneori stau la masa. Cei care isi duc veacul in aceste conditii improprii sint Stefan Mezei (54 de ani), Maria Vitez (44 de ani), si Toni Varga (33 de ani). Stefan Mezei nu are nici un venit, este paralizat pe partea stinga si a fost evacuat dintr-o camera situata la nivelul superior al Restaurantului "Ignis", unde locuia abuziv. Nu intelege de ce a fost dat afara, daca, oricum, camera nu este locuita nici in prezent de nimeni. Sotia lui a murit cind el s-a imbolnavit. Nu are nici macar pe cineva care sa-i intocmeasca dosarul de pensie. Pe Maria a parasit-o sotul legitim si a stat in concubinaj cu un tigan, in cartierul Hatvan. Dupa ce niste rromi i-au batut pe amindoi, s-au despartit. La scurt timp, fostul ei sot a murit din cauza leziunilor grave de care a suferit. Toni are o soarta asemanatoare cu a Mariei, fiind parasit de nevasta. Iata trei destine comune, care nu-si mai gasec rostul si locul in societate. Poate autoritatile locale vor schimba lucrurile. Stefan ar dori sa ingrijeasca WC-ul si sa-l faca functionabil cum era pe vremuri. Pina atunci, focul, fumul si mirosul greu vor contura cadrul unui peisaj insalubru. ADRIAN RUSU Avocatul Poporului face dreptate In ultimii ani, autoritatile romane se "zbat" sa se alinieze la standardele europene. Dar, cind este vorba despre drepturile copiilor, se spala pe miini, considerind ca simpla "incredintare" este suficienta sau prin izolare s-a facut dreptate. Uitind ca protectia unui copil nu consta numai in asigurarea ca de copil se ocupa cineva. Adriana a ramas in casa de unde propriul tata a vrut sa o evacueze Adriana are 13 ani si de mai bine de sase ani locuieste doar cu mama ei. Tatal le-a parasit cind fata avea numai sapte ani. "Exact cind intram in clasa I si aveam mai multa nevoie de el, m-a abandonat definitiv. A plecat din casa si a divortat de mama", spune Adriana. In urma divortului, pronuntat de Judecatoria Sectorului 5, fata a fost incredintata mamei, iar apartamentul a revenit tatalui. Acesta si-a lasat totusi fiica si fosta sotie, Viorica, sa locuiasca in apartament, fara sa ridice vreo pretentie. Si-a vazut mai departe de viata, intemeindu-si o alta familie. Insa, la un moment dat, Adriana si mama ei s-au trezit la usa cu tatal decis sa le dea afara ca sa se mute cu noua familie in apartament. Pentru ca n-au acceptat sa plece de buna voie, barbatul a cerut, in instanta, evacuarea ei si a mamei sale din apartament. Si a cistigat procesul. Conform sentintei judecatoresti, cele doua urmau sa se mute in Pitesti, intr-o garsoniera confort IV, apartinind mamei Vioricai. In aceste conditii, Adriana, care auzise intimplator de "Avocatul Poporului", s-a gindit ca reprezinta pentru ea ultima sansa. "N-am eu nici o vina ca parintii mei nu s-au mai inteles si au divortat. Pe mine nu poate sa ma apere nimeni? De ce sa plec eu din clasa mea si de linga prietenii mei, ca sa ma duc la Pitesti?", scrie Adriana in scrisoarea adresata "Avocatului Poporului". Reprezentantii institutiei care se ocupa de protectia drepturilor copilului au trimis o scrisoare, insotita si de plingerea fetei, atit Judecatoriei Sectorului 5, cit si primarului de atunci al sectorului, Calin Catalin Chirita, prin care cereau solutionarea cazului. Ca urmare a acestor interventii, a avut loc rejudecarea cazului dintr-o alta perspectiva. Rezultatul final - fetei i s-a dat dreptul sa ramina in apartament. Eliberat dupa trei ani de "condamnare preventiva" in Centrul de Reeducare de la Tichilesti In urma cu peste trei ani, G.J. era inca minor. Impreuna cu alti patru baieti, majori, G.J. a fost prins furind si apoi acuzat pentru tilharie. Fiind inca minor, el a fost "inchis" pentru trei ani si patru luni in Centrul de Reeducare de la Tichilesti. Dupa un an, G.J. si un alt baiat care a luat parte la furt au facut apel. Acesta a fost admis insa doar in cazul lui G.J. Drept urmare, a fost desfiintata in parte sentinta precedenta si s-a dispus trimiterea cauzei spre rejudecare la Tribunalul Galati. Casarea sentintei s-a facut pe motiv ca baiatului nu i s-a garantat dreptul la aparare in cursul cercetarii judecatoresti, adica nu i s-a luat nici o declaratie si nici nu i s-a spus ca este invinuit de infractiunea de tilharie. De asemenea, G.J. nu a fost prezent cind au fost audiate partile vatamate. Totusi, baiatul nu a fost eliberat. Cauza: tergiversarea cazului celuilalt faptas, al carui apel nu fusese admis si care intre timp fugise din tara. Sansa lui G.J. a venit de la "Avocatul Poporului", care s-a prezentat cu memoriul baiatului la Tribunalul Galati. A studiat, apoi, dosarul celor cinci tineri, care "zabovea" la Curtea Suprema de Justitie si a constatat ca "G.J. nu poate primi o pedeapsa mai mare decit cea la care a fost condamnat initial si, deci, cererea de revocare a masurii arestarii preventive este pe deplin intemeiata". La scurt timp, Tribunalul Galati a admis cererea lui G.J. si cazul a fost rejudecat separat de al celorlalti tineri. Astfel, baiatul a fost eliberat din Centru. IULIANA ANGHEL In satul Plai, din Muntii Sebesului, 36 de familii sint legate de civilizatie printr-o poteca abrupta Cu doar citeva saptamini inainte de intrarea in mileniul al treilea, cele 36 de familii din satul Plai, comuna Pianu, judetul Alba, traiesc in conditii demne de epoca de piatra. Vechi crescatori de animale, locuitorii de aici sint denumiti margineni - nume dat populatiei care a vietuit la marginea Imperiului Austrio-Ungar de altadata. Legenda spune ca insasi imparateasa Maria Tereza i-a improprietarit pe oamenii din Plai cu paminturi si paduri pentru a le statornici traiul pe abruptele dealuri si culmi din Muntii Sebesului. Acum insa, cele peste 100 de persoane au ajuns sa-si blesteme zilele. Parcari pentru cai Satul Plai e aruncat pe culmea unui munte, la o altitudine de peste 800 de metri. Nu de mult, electrificarea a ajuns si in casele acestor oameni. Curentul insa nu le tine nici de foame, nici de sete. Plaiesii traiesc de pe urma animalelor pe care le cresc in gospodarii, indeosebi oi si vaci. Pentru a le comercializa, ei trebuie sa parcurga zilnic cel putin zece kilometri pe jos pina in centrul satului Strungari si viceversa. De aici, urca in "cursa" si se deplaseaza spre Sebes sau alte localitati cu tirguri. Apoi se intorc cu desagii plini cu alte bunuri necesare traiului zilnic (piine, ulei, zahar s.a.) si cu dulciuri si hainute pentru copii. In Strungari, exista adevarate parcari pentru caii marginenilor din Plai. Cind coboara catre oras, oamenii isi lasa animalele legate de birne special concepute, iar la intoarcere le gasesc in acelasi loc. Un cal - jertfit pentru construirea casei Ca sa ajungi in Plai trebuie sa mergi pe o carare ingusta si abrupta, plina de stinci, printr-o padure mirifica de fagi. Nu toti oamenii au insa cai cu care sa se deplaseze. Foarte multi dintre ei se deplaseaza pe jos. Pina acasa, fac mai bine de o ora si jumatate de mers voinicesc. Spre Plai nu a existat niciodata un drum de acces. Badea Todor urca incet, cu o plasa intr-o mina si cu un lemn, pe post de toiag, in cealalta. La cei 78 de ani ai sai, stie cararea spre Plai pe de rost. Cu ochii inchisi. "Am fost la oras sa cumpar cite ceva la nepoti, ca incepe imediat scoala. Daca-i greu drumu? Apai, ii greu destul, da' m-am invatat. Ca greul te-nvata, nu bucuriile. Ii mare nevoie de un drum aicea, ca ne-am saturat. Toate lumea isi bate joc. Toti promit si niciodata nu se face nimic", spune cu amaraciune batrinul. Badea Todor isi aminteste cu cita truda si-a construit casa din virful muntelui: "Vreo doua luni am tot carat materiale si caramizi, si ciment, si var, in desagi, pe cai. O fost amarnica treaba. Dar, am rezolvat-o. Mai grav e ca dupa atita harmaleala, un cal mi s-a prapadit. A trebuit sa-mi vind cele doua vaci ca sa-mi cumpar alt cal". Cel mai rau e iarna. Patru-cinci luni, oamenii sint izolati in virful muntelui. Daca nu-si fac din timp aprovizionarea pentru iarna, risca sa intre fara voie in greva foamei. Atunci, cararea spre Strungari este parcursa intr-o zi intreaga, iar caii razbesc cu mare greutate prin stratul de zapada. Strencaritul calare, la 75 de ani La 75 de ani, Maria Marin merge saptaminal in Plai, unde locuiesc doi dintre copiii sai. Femeia s-a nascut in localitate, insa acum traieste in Strungari, mai aproape de civilizatie. Am gasit-o pe aceeasi poteca de piatra, calare pe "Stela", o iapa tuciurie. Cind ne vede, se opreste din "strencarit" - crosetarea unei caciuli pentru un copil. Femeia nu tine haturile. Calul merge singur pe drumul cunoscut. "Pina in Plai si-napoi crosetez sigur un ciorap din lina. Da' n-am ce face, trebuie sa-mi vad copiii. Cit timp merge calu', am zis sa nu stau. Strencaresc si la dus si la intors. Nu cred sa apuc ziua in care sa ma duca cineva in Plai cu caruta sau cu vreo masina. Ar fi mare minune sa ajunga o masina mica in satu' asta. Asta-i viata, o ducem pin-am mai putea", zice Maria, descalecind haiduceste de pe "Stela" ei. De unde doua miliarde? Noul primar din Pianu, Marin Petruse, a fost de mai multe ori in Plai. El recunoaste ca e o situatie anormala, dar nu are posibilitatea sa-i ajute pe oamenii nepastuiti. Pentru a se construi un drum de acces pina in satul izolat ar fi nevoie de vreo doua miliarde de lei. Petruse spera insa intr-o minune... bugetara desi e putin probabil asa ceva in anul 2000. In caz contrar, Plai va ramine doar o amintire: ca marginenii vor cobori si, cu timpul, vor renunta sa mai urce pe poteca ingusta si stincoasa... LUCIAN DOBRATER Osvaldo Laport loveste din nou Doar cinci luni au trecut de cind celebrul actor de telenovele Osvaldo Laport a parasit Romania, si, spre bucuria fanilor, el va reveni. Cu scop, evident, caci nimic nu este total intimplator cind se aduce vorba despre vedete. Osvaldo Laport , seducatorul actor sud-american ce ne-a incintat in clipul promotional la detergentul BONA, este subiectul concursului organizat de Unilever. Toti barbatii care seamana cit de cit cu Osvaldo Laport pot trimite o fotografie proprie insotita de nume, adresa si numar de telefon la CP 171, Oficiul Postal 32, pina la data de 20 noiembrie, data postei. Cistigatorul concursului va fi desemnat de catre un juriu format din reprezentanti ai companiei Unilever si reprezentanti ai presei. Premiul va consta intr-o cina festiva la Hotel Crowne Plaza, o seara de vis la discoteca Vox Maris si detergent BONA pentru consumul intregii familii, timp de un an. SIMONA ECOVOIU Cu Tociu si Palade, Mitoseru pleaca in turneu de suse Mihai Mitoseru, prezentatorul emisiunii "Teleeurobingo Show", de la Antena1, spune ca, dupa accident, a inceput sa-si revina. Si ca piciorul afectat este, dupa mai bine de doua luni de exercitii fizice, aproape "folosibil"; dar cu psihicul este inca "la pamint". Ca sa faca totusi ceva pentru a iesi din aceasta stare alarmanta pentru parinti si prieteni, el s-a gindit sa revina, in paralel cu prezentarea popularului show, la actorie (doar nu degeaba a absolvit facultatea de profil!). Inainte de a veni Antena1, Mihai a fost in turnee, ajungind pina in Israel cu un show, alaturi de vestitul Doru Octavian Dumitru. El vrea sa interpreteze un numar comic, iar cei alaturi de care va juca sint nimeni altii decit Romica Tociu si Cornel Palade. (S.E.) Ricky Martin autohton Mihai Constantinescu trece pe latino Constatind ca muzica usoara a cazut in dizgratie si nici nu da semne de trezire "din coma", Mihai Constantinescu a ajuns la concluzia ca singura sansa de a fi bagat in seama este o schimbare de stil. Si cum la moda este muzica latino, la asta s-a oprit si el. Se vrea, asadar, un fel de Ricky Martin autohton, e drept ceva mai copt (are 54 de ani) si cu mai putin par pe cap, dar cu acelasi sex-appeal. Mihai n-a stat pe tinjala: deja iese pe piata cu un album, produs de Electrecord, numit "Samba, Samba". Acesta contine 12 piese latino, iar melodiile "Samba, Samba" si "Femeile te iubesc" au si videoclipuri. Discul va fi lansat astazi, la ora 14.00, la Beraria Germana. IUSTINA MUNTEANU Nadine, gurista Profa de sex se intoarce la muzica "Profa" de sex de la Prima tv, Nadine, n-a uitat ca a devenit cunoscuta prin muzica, si nu prin lectiile de amor pe care le preda telespectatorilor. Tocmai de aceea ea lucreaza la un album muzical spre a aminti (celor care au uitat) ca stie sa si cinte. Maxi-single-ul va aparea in scurt timp pe piata, iar elementul-cheie este acela ca piesele sint compuse de Costi Ionita, bunul prieten al moderatoarei tv, si au ca tema generala dragostea. Nadine se bazeaza, probabil, pe capacitatea acestuia de a face mari vedete din necunoscuti talentati, dar si de a relansa cariere ce par sa fi apus. Costi Ionita ne-a declarat ca Nadine si-a exprimat dorinta de a lucra impreuna, in studioul lui, si ca sint prieteni de citiva ani, de pe vremea cind el cinta in Valahia"(I.M.) Locurile din liceele romanesti, vinate de stabii de la Chisinau Presedintele Fundatiei pentru Tineret Suceava, Richard Simioniuc, a reusit sa obtina dovada ca elevul Eugen Vartic, din Tighina, a fost exmatriculat abuziv de la Colegiul National "Mihai Eminescu" din Suceava. Eugen Vartic a fost acceptat la Colegiul National avind, conform actelor de inscriere, media 9,50, la absolvirea scolii. In cursul lunii trecute, el a fost exmatriculat, in baza unei adrese a Ministerului Educatiei Nationale, pe motiv ca actele pe care le-a prezentat la inscriere erau false. MEN fusese sesizat de Ministerului Educatiei si Stiintei din Republica Moldova despre faptul ca foaia matricola a elevului a fost falsificata, modificindu-se unele note. Imediat, autoritatile moldovene au gasit un inlocuitor pentru Eugen Vartic. Richard Simioniuc a declarat ca baiatul nu este vinovat, explicind ca a fost "lucrat", pentru a i se lua locul de catre un alt elev, cu relatii sus-puse la Chisinau. Un alt elev a fost exmatriculat pentru ca i s-a scris gresit numele In cursul saptaminii trecute, Richard Simioniuc s-a aflat la Chisinau si in regiunea Tighina, unde a reusit sa obtina dovada ca elevul Eugen Vartic a fost exmatriculat abuziv. Conform unei adrese primite de Simioniuc de la autoritatile moldovene, in cazul lui Eugen Vartic, asa-zisa foaie matricola falsificata este, de fapt, o copie a foii matricole pe care cei din Tighina au scris gresit notele. In plus, s-a omis sa se specifice ca respectiva copie este un duplicat, creindu-se impresia ca este vorba despre actul original, ceea ce a dus la exmatricularea lui Vartic. Gratie demersurilor lui Simioniuc, s-a descoperit o alta situatie in care, tot un elev din regiunea Tighina, Dumitru Fetescu, a fost exmatriculat abuziv de la Liceul "Mihai Viteazul", din Sfintu Gheorghe. Si in cazul acestuia s-a invocat, la exmatricularea solicitata de catre ministerul de profil din Chisinau, faptul ca s-a falsificat actul de absolvire, deoarece intr-un duplicat al actului de studii a fost trecut numele de Fetesco. Autoritatile moldovene si-au recunoscut greselile in cazul ambilor elevi si au solicitat MEN sa anuleze exmatricularea lor si sa-i reinmatriculeze. "Exmatricularea mea s-a produs din cauza unei profesoare de limba rusa, care voia sa il inscrie pe fiul ei in locul meu" In opinia lui Richard Simioniuc, cele doua cazuri par cusute cu ata alba. El ne-a declarat: "Mai am cunostinta de 11 cazuri care sint pe «lista de asteptare», copii cu relatii pregatindu-se sa ia locul abuziv unor elevi care au intrat pe merit". La rindul lui, Eugen Vartic ne-a declarat ieri: "Exmatricularea mea s-a produs din cauza unei doamne din satul meu (n.r. - Slobozia), profesoara de limba rusa, care voia sa il inscrie pe fiul ei in locul meu. Tot pentru acesta a mai intervenit si un fost parlamentar, precum si un procuror din Chisinau". Richard Simioniuc va incerca sa obtina in aceasta saptamina, de la MEN, reinmatricularea celor doi elevi. El a spus ca, din pacate, chiar daca situatia se va rezolva favorabil, cei doi nu vor mai putea beneficia de bursa, cu toate ca mediile le dau acest drept. Reamintim ca, in momentul in care a descoperit cazul "Vartic" Richard Simioniuc a declarat ca "la Chisinau, se dau bani grei pentru a veni la studii in Romania". Cele doua cazuri prezentate anterior ridica numeroase semne de intrebare asupra traficului care se face cu locurile rezervate elevilor din Republica Moldova in liceele din Romania. TIBERIU AVRAM Aeroportul Iasi a introdus Taxa pentru ziaristi Dupa ce consilierii locali din comuna Rediu, judetul Iasi, au instituit taxa pe bicicleta, tricicleta si trotineta, ieri, conducerea Aeroportului Iasi a introdus "taxa pentru ziaristi". Directorul interimar al aeroportului, Mihai Laurentiu, a dispus ca, pe perioada efectuarii constructiilor si amenajarilor aeroportului, ziaristii sa plateasca o taxa de sase dolari pentru intrarea in incinta, iar celelalte persoane, zece dolari. Vicepresedintele Consiliului Judetean Iasi, Nicolae Ivanciu a declarat pentru "Evenimentul zilei": "Asta demonstreaza ca nu se asigura o transparenta a activitatii publice locale. Taxa putea fi perceputa dupa ce lucrarile ultramoderne erau terminate si aeroportul era declarat zona-cargo. Mihai Laurentiu are caciula mai mare decit capul sau si oricum un fes era prea mare. Vom discuta in consiliu daca vom desfiinta conducerea aeroportului sau anulam taxa". CATALIN DUMITRESCU O ziarista de la "E.Z.", rol secundar in filmul "Filantropica" "Evenimentul zilei" a aflat pentru o zi ce inseamna sa fii actor in filmul lui Nae Caranfil - "Filantropica". Unul dintre redactorii ziarului a fost selectat, alaturi de alti patru jurnalisti, sa participe la citeva scene de film alaturi de Gheorghe Dinica, Mircea Diaconu si Mara Nicolescu, trei dintre personajele-cheie ale scenariului. In studiourile de la Buftea a fost improvizat un apartament cu doua camere, locul unde avea sa se turneze secventa in cauza. "Afumat" (cu alcool) si purtind vestigiile unei batai, Mircea Diaconu (Ovidiu Popescu in film) este asaltat de o multime de ziaristi cu intrebari despre o nota de plata pe care nu a putut s-o achite intr-un local unde a poposit in cautarea iubitei sale (interpretate de basarabeanca Viorica Voda). Cornelia Popescu, de la EZ, a trebuit sa dea buzna in dormitorul lui Ovidiu si sa-l convinga sa se alature multimii de jurnalisti pentru o fotografie cu Mara Nicolescu (Miruna Popescu, in film). Media dublelor cu jurnalisti, nu a depasit media dublelor filmului: fiecare cadru s-a filmat de trei ori. Ziua de ieri a reprezentat si o oportunitate pentru jurnalisti de a aprecia umorul si capacitatea de a improviza ale lui Mircea Diaconu, Gheorghe Dinica si Mara Nicolescu, calmul si precizia indicatiilor regizorale proprii lui Caranfil, simtul vizual admirabil al operatorului Vivi Dragan Vasile. Dar ziaristii nu sint singurele personaje care joaca roluri despre meseria lor. In urma cu doua zile, echipa de la "Filantropica" a ocupat si studioul "Chestiunii zilei" pentru o simulare de emisiune in care Florin Calinescu era gazda show-ului si Ovidiu (Mircea Diaconu) - invitat. Alta secventa cu "cintec" a fost cea in care Nae a fost si operator pentru ca era singurul care stia scenariul pe dinafara si putea anticipa cu exactitate miscarile personajelor. Filmarile de la "Filantropica" se vor incheia martea viitoare. Filmul urmeaza sa fie lansat in Romania in toamna anului viitor. NICOLETA SCARLAT De ziua praznicului Sfintilor Arhangheli Mihail si Gavriil, Citirea "Acatistului" tamaduieste boli, descopera lucruri pierdute si dezleaga pintece In fiecare an, la 8 noiembrie, Biserica Ortodoxa, sarbatoreste ziua praznicului Sfintilor Arhangheli Mihail si Gavriil. Sfintii Arhangheli sint capeteniile ingerilor. Mihail este ingerul mortii, care intimpina sufletele atunci cind acestea parasesc trupurile. El trece de cele 24 de Vami ale Vazduhului sufletele celor credinciosi si ii goneste cu sabia de foc pe demonii ce indraznesc sa se apropie. Ingerul Mihail este purtator de lumina, cel ce va anunta sfirsitul lumii si Judecata de Apoi, "trimbitind trimbita cea mai de pe urma". Arhanghelul Gavriil (aducatorul de vesti bune) - cel care a adus vestea nasterii lui Iisus Hristos, spunindu-i Maicii Domnului: "Bucura-te Marie, Domnul este cu tine" - dezleaga blestemele ce cad asupra oamenilor. Tot el i-a instiintat pe parintii Sfintei Fecioare (Ioachim si Ana) ca Dumnezeu ii va binecuvinta prin nasterea unui copil. Elisabeta, mama lui Ioan Botezatorul, a primit vestea venirii pe lume a Inaintemergatorului tot de la Arhanghelul Gavriil. Ingerul de la Mormintul Domnului, imbracat in vesminte albe, cel care a spus femeilor mironosite: "Nu plingeti, Hristos a inviat", nu a fost altul decit Gavriil. Citirea, cu credinta, a "Acatistului Sfintilor Mai Marilor Voievozi Mihail si Gavriil" poate aduce tamaduirea de boli, poate descoperi lucrurile pierdute si poate dezlega farmecele si cununiile. Rugaciunea insotita de milostenie aduce rezultate mai bune. Pentru ca sarbatoarea a picat intr-o zi de miercuri, crestinii care-si sarbatoresc ziua numelui trebuie sa daruiasca celor din jur produse de post. Altfel, "jertfa" lor nu va fi primita. MIHAELA ION Campania electorala a facut doua victime la Galati Elena Iacob, deputat PNTCD a suferit un grav accident rutier Elena Iacob, deputat PNTCD Galati, a fost internata la Spitalul Judetean Galati, in stare grava, dupa ce a suferit un accident de masina, pe raza judetului Braila. In virsta de 67 de ani, Elena Iacob se afla intr-un autoturism Dacia, impreuna cu sefa sa de cabinet, Elena Perju. Cele doua femei se indreptau spre Bucuresti, la volanul masinii aflindu-se un sofer de la partid. In jurul orei 13.00, la circa 30 de kilometri de Braila, soferul Daciei a incercat sa depaseasca un ARO. In acelasi moment masina de teren a virat spre stinga pentru a intra pe un drum de tara. Dacia a intrat in plin in ARO, cele doua masini fiind grav avariate. Elena Iacob a fost adusa cu o Ambulanta la Galati, fiind cel mai grav ranita. Ea este internata acum la Reanimare, cu multiple fracturi. Dupa toate probabilitatile, va fi transferata la Bucuresti, unde va suferi o interventie chirurgicala pentru a i se implanta tije metalice. Elena Perju a fost dusa la spital cu o masina de ocazie, ea fiind lovita la cap si avind buza sparta. In prezent este internata la Neurochirurgie, la Spitalul Judetean Galati. Cu o zi inainte de acest accident, candidatul PRM Galati pentru Senat, Alexandru Georgescu, a suferit leziuni grave, tot intr-un accident de masina. El se afla la volanul unei Dacii si se indrepta catre o comuna din judetul Galati, unde urma sa se intilneasca cu electoratul. ALINA COMSA-DURBACA Sefii de la RADET si Termo Bucuresti au caloriferele fierbinti Conducerea Regiei de termoficare a Capitalei, RADET, este si ea racordata la reteaua de alimentare centralizata cu energie termica. Directorul general, Gheorghe Dabela si principalii sai colaboratori locuiesc in apartamente de bloc si se incalzesc cu caloriferele "din dotare". La fel si secretarul general al regiei, Virgil Ramba, care spune ca n-ar renunta acest sistem nici in ruptul capului. Chiar daca nu este exclus ca aceasta declaratie sa vina ca o prelungire a functiei pe care o ocupa in cadrul RADET, parerea secretarului general despre cei care au renuntat la caldura centralizata in favoarea caloriferelor electrice sau a centralelor termice este foarte clara: "Ce, sint timpit?". El spune ca nu merita sa stai cu o prezumtiva bomba in casa pentru a face o economie de 100 maxim 150 de mii de lei pe luna. Si directorul general al Sucursalei Electrocentrale Bucuresti, Emilian Mateescu, locuieste la bloc, de 25 de ani, si este foarte multumit de caldura din apartamentul sau: "Uneori si eu ma mir de cit de cald poate sa fie in casa, cu cite probleme avem la aprovizionarea cu combustibil. Dar, asta este". Singurul care nu a vrut sa divulge sistemul de incalzire al casei in care locuieste este directorul general al Distrigaz Sud, Florin Georgescu. Acesta a cerut reporterului E.Z. sa ia legatura cu secretariatul societatii, pentru orice fel de lamuriri. Secretariatul Distrigaz lucreaza insa dupa orarul unei adevarate firme de stat, astfel ca dupa orele 15.30, la telefoanele firmei nu mai raspunde decit centralista sau dispeceratul de interventii. MIHAELA BALEA EUGENIA MIRCESCU Solca, un oras fara incalzire centrala si fara apa calda Solca este un oras mic, cu 5.232 de locuitori. Inainte de 1990, fabrica de bere din Solca asigura locuri de munca pentru o parte dintre locuitorii orasului, iar ceilalti faceau naveta la diverse unitati din zona. Dupa 1990, berea fabricata aici nu a putut sa tina pasul cu concurenta, asa ca fabrica si-a inchis portile. Tentativele de privatizare din ultimii ani au esuat. S-au inchis si fabricile din zona la care lucrau solcanenii. La ora actuala, despre Solca se poate spune ca este un oras sarac, in care si angajatii Primariei isi primesc cu greu salariile. Asa ca renuntarea localnicilor la incalzirea centrala a venit de la sine si a parut ceva firesc pentru edilii urbei. Apa calda - o data pe saptamina, iar incalzire - patru ore pe zi Majoritatea locuitorilor din Solca se ocupa cu agricultura sau cu cresterea animalelor. Cistiga putin, cit sa traiasca de pe o zi pe alta. In oras exista 59 de societati comerciale, care sint, de fapt, doar buticuri sau magazine alimentare, neexistind nici o unitate productiva. Conform scriptelor, rata somajului este de peste 37%. Dar nici macar sansa de a fi declarata zona defavorizata nu a avut-o Solca, deoarece nu au existat disponibilizari masive in oras. Pina anul trecut, cele 188 de apartamente din Solca primeau apa calda si caldura de la centrala termica a Directiei de Utilitati Comunale si Locative (DUCL). O centrala veche, din 1980, depasita din toate punctele de vedere. Consuma mult, iar locatarii plateau 700 - 800.000 de lei pe luna in timpul iernii. In schimbul acestor bani li se oferea apa calda o data pe saptamina, iar incalzire - cite patru ore pe zi, doua dimineata si doua seara. In iarna trecuta, au inceput primele debransari, la solicitarea consumatorilor. Zeci de localnici au renuntat atunci sa mai plateasca agent termic la DUCL si si-au montat sobe in apartamente. Cu cei care facusera acest pas anii trecuti, numarul debransatilor ajungea atunci la 100. Prin urmare, centrala s-a inchis. La inceputul acestui an, inca 30 de solcaneni s-au debransat de la reteaua de utilitati. Au mai ramas 58, carora nu le mai pasa, caci oricum nu mai primesc deloc caldura sau apa calda. "Oamenii nu au avut bani sa mai plateasca. Majoritatea, au renuntat de mult la caldura si apa calda", ne-a spus viceprimarul Zaharia Gales. "Problema, in Solca, este ca lumea e saraca si nu are cu ce plati" Inchiderea centralei a fost motivata si de debitele mari pe care le avea DUCL, 418 milioane de lei, dintre care datoriile agentilor economici sint de 237 de milioane. Pentru alte orase, sumele nu sint mari, dar pentru Solca sint exorbitante. De altfel, cea mai mare restanta la plata utilitatilor o are Ilie Nicolita - 6.260.000 de lei, o datorie pe care, in municipiul Suceava, spre exemplu, o au sute de consumatori casnici. Dar, asa cum spuneam, in Solca, acesti bani reprezinta o avere. "Problema, in Solca, este ca lumea e saraca si nu are cu ce plati. Dar exista si citiva oameni cu bani, care nu vor sa plateasca", ne-a explicat contabila sefa de la DUCL, Mina Covaliu. Printre primele persoane care au solicitat debransarea se numara si Daniela Ivan. Ea a renuntat la incalzirea centrala in urma cu sase ani, deoarece, dupa cum ne-a spus, "mi-am dat seama ca nu am cu ce plati". Daniela Ivan are sapte copii si nici unul dintre membrii familiei nu are un serviciu stabil. "Nimeni din familie nu lucreaza, pentru ca nu are unde. Sotul meu mai cistiga ceva bani, lucrind pe unde apuca", ne-a explicat femeia, care ne-a mai spus ca "dupa debransare, ne-am cumparat o soba cu care incalzim cele doua camere ale apartamentului. In hol si bucatarie nu mai incalzim, ca e suficienta caldura in camere". Toderascu Pantelimon a locuit, pina anul trecut, la tara. S-a mutat de curind in Solca si a solicitat imediat debransarea de la retea: "M-am luat dupa ceilalti vecini. Si in plus, oricum imi cumparasem deja o soba.". In conditiile existente, despre apa calda nu se poate aduce vorba. Cei care au avut bani si-au cumparat boilere, ceilalti incalzesc apa pe soba si se spala in lighean. Pentru solcaneni, renuntarea la incalzirea centrala reprezinta o afacere, dupa cum ne-au spus majoritatea celor cu care am stat de vorba. Daca iarna trecuta plateau chiar si 800.000 de lei pe luna pentru utilitati, acum cheltuiesc doar 1,5 milioane de lei pentru lemnele pe care le consuma intr-o iarna intreaga. TIBERIU AVRAM 3000 de "debransati" in Bucuresti Ca nivelul ametitor al cheltuielilor cu intretinerea a speriat sute de mii de platitori corecti, nu mai este o noutate. De la inceputul toamnei, la ghiseele regiilor de distributie a energiei termice din orasale racordate la reteaua centralizata de termoficare cererile de debransare curg pe banda rulanta. "Imbracati in plapuma" In Bucuresti, pina la inceputul lunii in curs, lista "debransatilor" atinsese cifra de 3000 fara a fi considerata inchisa. Oameni din diferite cartiere, de conditii sociale si virste diferite au renuntat, din acest an, la elementii ametiti cu apa calduta, preferind sa se descurce pe propriile speze. Dana Voicu, in virsta de 79 de ani, este pensionara si s-a debransat de la apa si caldura la insistentele unui vecin, care a promis ca va instala centrala proprie la scara. "M-a incintat ideea la inceput. Si-asa imi dadeam aproape toata pensia la intretinere", spune femeia, care ne-a intimpinat cu capul acoperit si infasurata intr-un halat, pe care-l stringe tot mai puternic pe corp. Insa au trecut patru luni si nu are apa calda si nici caldura. "Am platit deja 3,5 milioane de lei pentru contor, care nu a venit nici acum. Si se pare ca mai trebuie sa dau inca patru milioane, pe care nu mai am de unde sa-i iau, ca pensia mea si a sotului abia ajunge la doua milioane in total. Stam imbracati in plapuma si iesim doar cind nu avem alta solutie. Inghetam in casa", adauga batrina, cu lacrimi in ochi. Prezenta noastra este singurul lucru care o incalzeste: se intereseaza cineva de soarta lor. Dar se gindeste ca, la iarna, gazele sint singura solutie de supravietuire, ca tot le platesc. "La iarna, cind o ninge, o sa luam lemne pentru soba, daca o sa avem bani. Daca nu, o sa stam cu gazele deschise toata ziua, ce sa facem altceva?", ne intreaba femeia, parca in speranta ca noi ii vom da o garantie de iesire cu bine din iarna. Cine poate oase roade De debransat nu s-au debransat insa doar cei care au venituri foarte mici, ci si cei care, teoretic, nu au probleme cu banii. Mircea Bacanu este un exemplu. De profesie inginer electronist, el poseda trei apartamente in Capitala, din care doua, in Berceni, pe aceeasi scara. Pe toate trei le-a debransat de la reteaua centralizata de energie termica, din cauza cheltuielilor prea mari. Pentru a trece iarna in conditii decente, Mircea Bacanu si-a instalat o centrala termica, cu care-si va incalzi cele doua apartamente din Berceni. Nu l-a costat mult, "doar vreo patru mii de dolari", povesteste el hitru, adaugind ca banii ca banii, dar te omoara Distrigazul: "Practic, spune el, fiecare formalitate pe care regia de distributie a gazului o realizeaza iti pune rabdarea la incercare. Trebuie sa astepti cam o luna de zile, pina se face proiectul, pina se face dosarul, pina vin toate aprobarile, pina se fac verificarile". Inginerul crede ca isi va amortiza cheltuielile in circa 4 ani de-acum incolo. Si pentru ca, in timpul iernii, nu este exclus ca Bucurestiul sa se confrunte si cu o criza de gaze naturale, Mircea Bacanu si-a asigurat si rezervele - o soba italieneasca si doua butelii autohtone, care au gaz pentru o saptamina. Singura camera incalzita - dormitorul copilului Tot in Berceni, locuieste si familia Mitulescu, alta "debransata" din lista de 3000 a RADET. Sotii Mitulescu locuiesc intr-un apartament cochet, de trei camere. Un palmier asezat intr-un colt al sufrageriei te face sa te intrebi cum va arata planta la anul, dupa o iarna petrecuta in frig. Emilia s-a pensionat pe caz de boala in urma cu trei ani si, de atunci, se ocupa de educatia fetitei, eleva in clasa a treia. Doar sotul munceste, astfel ca lunar in casa le intra in jur de trei milioane de lei. Bani din care o buna parte s-ar fi dus pe apa calda si caldura, daca nu s-ar fi debransat. Sotii Mitulescu au ales sa mai pastreze o camera incalzita - dormitorul fetitei. Ei, maturii, se vor stringe unu-ntr-altul, vor mai pune in priza un calorifer sau vor tine mai multa vreme gazele deschise la bucatarie. Ideea de a renunta partial la termoficare le-a venit uitindu-se la televizor si, cind au vazut ca mai sint si alti vecini de bloc care au procedat la fel, s-au convins ca nu sint nebuni. (M.B., I.A., M.S.) 