 Ambasada SUA ramine sub paza trupelor speciale Alerta de la ambasadele din Bucuresti si Sofia, provocata de o geanta cu surubelnite Ambasada americana de la Sofia s-a inchis joi din cauza ca a fost gasita o geanta-diplomat neagra in fata sectiei consulare, descoperire care a pus in alerta serviciile secrete bulgare. Alarma a fost insa falsa, deoarece expertii in materie de explozive au gasit in ea numai surubelnite si alte unelte. Politia continua sa-l caute pe proprietarul gentii. Sectia consulara a fost inchisa joi fara ca personalul ambasadei sa dea vreo explicatie. Spre seara, un purtator de cuvint al ambasadorului Richard Miles a anuntat ca atit sectia consulara, cit si ambasada vor ramine inchise citeva zile pentru verificarea sistemului de securitate. Din cauza acestui incident, ambasadorul Miles nu a fost prezent la ceremonia de depunere a juramintului de un grup voluntari ai Corpului pacii, care a avut loc in orasul Panaghiuriste. Nici un diplomat sau functionar nu a putut fi vazut joi in cladirea ambasadei, aflata in centrul Sofiei. Guvernul american a alocat anul trecut 100 de milioane de dolari pentru constructia unei noi ambasade in Bulgaria, cifra care reprezinta un adevarat record, afirma cotidianul bulgar "Trud". Chiar a doua zi insa, ieri, Ambasada SUA la Sofia isi redeschisese portile, in timp ce reprezentanta diplomatica americana de la Bucuresti isi va reincepe activitatea abia saptamina viitoare, marti, dupa ce luni va sarbatori "Labour Day" (Ziua Muncii). Trupele antitero ale SRI continuau vineri sa se afle in zona. Reamintim ca joi atit Ambasada SUA la Sofia, cit si cea de la Bucuresti si-au inchis portile cu scopul de a "examina starea dispozitivelor de securitate" in urma informatiilor privind existenta amenintarilor din partea unor grupari teroriste din Orientul Mijlociu. PETIO PETKOV (Sofia) ISABELLA ALEXANDRESCU Cancelaria de la Berlin confirma: Vizita lui Schroeder la Ceanu Mare va avea caracter particular Cancelarul german Gerhard Schroeder va vizita Romania pentru a vedea mormintul tatalui sau, care a murit in luptele din cel de-al doilea razboi mondial, au confirmat ieri autoritatile de la Berlin. "Are intentia de a face aceasta vizita. Nu va fi deschisa presei sau publicului. Este o vizita particulara", a mentionat purtatorul de cuvint al cancelariei, Andreas Bruecher. Inaltul demnitar german a aflat abia la inceputul acestui an unde se afla ingropate ramasitele tatalui sau, Fritz Schroeder. Sora mai mare a cancelarului a primit o scrisoare continind toate detaliile legate de sit, de la biroul guvernamental responsabil cu localizarea mormintelor de razboi, la capatul unei indelungate si minutioase cautari. Tatal cancelarului german este ingropat alaturi de trei camarazi de arme, intr-un mormint comun din cimitirul comunei Ceanu Mare. Gerhard Schroeder nu si-a vazut niciodata parintele altfel decit in fotografii, el avind la vremea mortii acestuia virsta de doar sase luni. "Sint fericit si emotionat ca am aflat, in sfirsit, cu exactitate, unde este mormintul tatalui meu", declarase Schroeder la vremea aflarii vestii. CONSTANTIN VLAD In Turcia face furori o noua emisiune de tip "reality show" "Vara ispitelor" cu salariul minim pe economie Concurentii trebuie sa traiasca o luna in saracie lucie Un post de televiziune din Turcia a lansat un alt tip de concurs gen "reality show": proba, la care participa cupluri prospere, de clasa mijlocie, care nu duc lipsa de nimic, consta in petrecerea a 30 de zile in conditii de saracie crunta, pe baza a doar 84 de dolari pe luna - salariul minim pe economie in Turcia. Primul spectacol televizat de acest gen a inceput pe 1 august, concurentii, doua cupluri, supunindu-se la privatiuni greu de imaginat. Ei traiesc in apartamente intesate de camere de luat vederi si microfoane si, cind merg la munca, o echipa de televiziune se tine dupa ei ca sa ii filmeze. Engin Ozden, care face parte dintr-una dintre perechile participante, a fost nevoit sa mearga zilnic patru ore pentru a ajunge la serviciu, cu scopul de a economisi 35 de centi, cit l-ar fi costat transportul in comun. Hikmet si Suzan Kocaibrahimoglu se foloseau de lumina care venea de la stilpul electric de pe strada, cind se lasa seara, pentru a face economie. Amindoi au slabit zece kilograme in nici o luna, iar Suzan nu a folosit nici macar deodorant de cind a inceput concursul. Ambele cupluri cumparau si mincau piine veche, pentru simplul motiv ca aceasta era vinduta la o treime din pretul piinii proaspete - trei centi bucata, si carau apa cu galetile de la o moschee din apropiere, pentru a nu plati intretinerea la bloc. Cuplul care reuseste sa cheltuiasca cel mai putin va fi declarat cistigator si va primi ca premiu o masina luxoasa, 17.000 de dolari si o saptamina de vacanta in Europa. Cistigatorii vor fi anuntati duminica. In viata de zi cu zi, Hikmet Kocaibrahimoglu este director financiar la o firma particulara, iar sotia, casnica. Engin Ozden este patron de restaurant in Istanbul, iar sotia sa lucreaza la o banca. Amindoua cuplurile cistiga de sase ori salariul minim din Turcia. Spectacolul, difuzat zilnic, reprezinta realitatea cotidiana pentru mii de familii din Turcia, care se lupta sa supravietuiasca din salariul minim, in conditiile devalorizarii vertiginoase a lirei turcesti si ale crizei economice in care se afla, de la inceputul anului, aceasta tara. ISABELLA ALEXANDRESCU [11][pl.dll?rid=expresro] 