 Iliescu a respins cererea de gratiere a lui Cozma Presedintele Romaniei a respins cererea formulata de liderul PRM, de gratiere a lui Miron Cozma. Ion Iliescu a facut acest anunt ieri si a motivat decizia spunind ca una dintre cauzele pentru care recursul a fost respins consta in faptul ca Miron Cozma are mai multe procese pe rol, deci "o gratiere nu ar rezolva problema, pentru ca un condamnat gratiat, daca primeste o a doua condamnare, la pedeapsa stabilita se adauga si cea gratiata". Argumentul care a cintarit cel mai greu in luarea deciziei de gratiere a fost, conform sefului statului, faptul ca Miron Cozma "nu isi recunoaste culpa; or, gratierea inseamna o recunoastere a culpei". Presedintele spune ca Miron Cozma are la indemina solutia "de a apela la un recurs in anulare, daca se considera neculpabil". Judecarea recursului revine, evident, "instantelor cuvenite, cu argumentele potrivite". Raspunsul negativ la cererea de gratiere, formulat deja de Departamentul Juridic al Administratiei Prezidentiale, i se va trimite si lui Cozma, daca-l va solicita. CRISTIAN OPREA Incepind de anul viitor, Romanii saraci nu vor mai putea iesi din tara Impunerea de vize pentru cetatenii romani de catre autoritatile cehe a grabit guvernul sa adopte o serie de masuri in privinta calatoriilor in afara granitelor tarii. Astfel, in sedinta de joi, guvernul a adoptat o ordonanta de urgenta privind conditiile pe care trebuie sa le indeplineasca cetatenii romani care vor sa calatoreasca in statele membre ale Uniunii Europene. Premierul Adrian Nastase a explicat ieri ca, prin intermediul acestei ordonante, se doreste combaterea cresterii "considerabile" a numarului persoanelor care calatoresc in strainatate fara sa aiba mijloace de intretinere suficiente si fara sa respecte conditiile de intrare in tarile respective. Actul normativ prevede ca toti cetatenii romani care calatoresc in scopuri particulare in spatiul UE trebuie sa prezinte, la iesirea din tara, asigurarea medicala, biletul de calatorie dus-intors sau cartea verde a automobilului si o suma minima de valuta liber-convertibila sau carti de credit pentru conturi in valuta, intr-un cuantum corespunzator sumelor de referinta determinate de autoritatile statelor de destinatie sau tranzit. In cazul in care cerintele nu sint indeplinite, seful punctului de frontiera poate intrerupe calatoria. Prevederile acestei ordonante vor intra in vigoare peste aproximativ patru luni, incepind cu data de 1 ianuarie 2002. "Problema e simpla si de rezolvat la noi in curte" Masura face parte din pachetul legislativ menit sa duca la suspendarea obligativitatii vizelor pentru romani in spatiul Schengen. Premierul a amintit ca a mai fost adoptata o ordonanta care pedepseste trecerea ilegala a unei frontiere, alta decit cea romana, de catre cetateni romani. El a dat exemplul Cehiei, care nu impunea vize de intrare, dar, avind granita cu state membre UE, s-a confruntat cu situatii in care cetateni romani treceau ilegal granita spre spatiul Schengen. Nastase s-a referit si la agentii de turism, care trimiteau la Praga autocare pline cu turisti dar se intorceau fara calatori, organizind astfel "migratii ilegale". El a precizat ca a cerut politiei de frontiera sa analizeze calatoriile organizate de astfel de agentii. "Nu are rost sa mai examinam, sa dam vina pe cehi, pe americani. Problema e simpla si e de rezolvat la noi in curte", a spus Nastase. LUCIAN PURCAREANU Bulgarii au acelasi regim Dupa decizia Uniunii Europene de a ridica vizele obligatorii de tranzit in spatiul Schengen pentru cetatenii Bulgariei, care a intrat in vigoare la inceputul lunii aprilie, acestia trebuie sa indeplineasca totusi unele conditii obligatorii pentru a putea iesi din tara. Una dintre ele este sa aiba asupra lor suficienti bani, intre 28 si 121 de marci germane pentru o zi de sedere in spatiul Schengen, in functie de cerintele fiecarei tari in parte. Astfel, bulgarii care calatoresc in Grecia trebuie sa aiba 28 de marci germane pentru fiecare zi de sejur, in timp ce persoanele care doresc sa viziteze Norvegia trebuie sa posede cite 121 DM pentru fiecare zi de sejur. Pentru a calatori in tarile Uniunii Europene, bulgarii trebuie sa aiba asupra lor asigurarea de sanatate si cartea verde pentru masina. Vamesii bulgari le pot solicita la iesirea din tara sa prezinte si biletul dus-intors in cazul in care calatoresc cu avionul, trenul sau autobuzul. Persoanele care se afla sub ancheta sau au datorii mari catre stat nu vor fi autorizate sa plece. Sfaturi de buna purtare La vremea respectiva, presa de la Sofia le atragea atentia cititorilor ca este vorba de ridicarea vizelor de scurt sejur, astfel ca bulgarii nu pot face vizite in strainatate pe perioade mai mari de trei luni si nici nu au dreptul sa munceasca in spatiul Schengen. "In Europa nu sint agreati muncitorii la negru, persoanele fara adapost, hotii de masini, proxenetii si traficantii de droguri", a subliniat ziarul "Trud". O situatie mai speciala s-a inregistrat la inceputul lunii iulie, cind Ministerul de Externe de la Sofia a facut apel la politie, cerindu-i sa ia masuri pentru a opri un val de imigranti bulgari catre Norvegia, dupa ce mai mult de 400 de bulgari de etnie turca sau rroma au sosit cu autocarele la Oslo, unde au depus cereri de azil. "Daca lucrurile continua in acest ritm, este posibil ca anumite tari sa isi revizuiasca regimul de vize cu Bulgaria", au avertizat diplomatii.(L.C.) Nastase taie benzina si telefoanele functionarilor Premierul Adrian Nastase a anuntat ieri la teleconferinta cu prefectii ca guvernul a aprobat o ordonanta prin care s-au limitat cheltuielile institutiilor publice si autoritatilor locale. Ordonanta stabileste reducerea cu 25 la suta a numarului de autoturisme si a consumului de carburanti destinate institutiilor publice si autoritatilor locale, precum si diminuarea cu 30 la suta a cheltuielilor telefonice. Nastase a precizat ca telefoanele mobile pot fi solicitate doar de persoanele care detin functii de demnitate publica. Ordonanta stabileste limitele maxime ale cheltuielilor si lasa la latitudinea conducerilor institutiilor sa le dimensioneze corect. "Daca eu am decis sa merg cu o masina fabricata in Romania in loc sa folosesc masinile luxoase comandate anul trecut, nu inseamna ca sint masochist si imi place sa merg cu o masina mai putin confortabila, ci pentru a da un mesaj bugetarilor", a declarat Adrian Nastase.(L.P.) Bref Guvernul are grija de finantele PUR Guvernul Nastase a adoptat in sedinta de joi un proiect de lege pentru modificarea Legii partidelor politice, conform caruia "partidele politice care la inceputul legislaturii au reprezentanti in grupuri parlamentare, cel putin intr-o Camera, primesc o subventie de baza. Totalul subventiilor de baza reprezinta o treime din subventiile bugetare alocate partidelor politice". Pina acum, legea prevedea ca subventia de baza sa fie primita de "partidele care la inceputul legislaturii sint reprezentate prin grup parlamentar". Surse din cadrul PSD ne-au declarat ca modificarea a fost ceruta de catre PUR, care nu primea aceasta subventie deoarece nu are grup parlamentar distinct, ci parlamentarii partidului fac parte din grupul PSD. (L.P.) Sediul CNSAS, eterna problema Contractul de inchiriere a cladirii in care isi desfasoara activitatea CNSAS expira la 1 octombrie. Secretarul Colegiului CNSAS, Constantin Buchet, a declarat ieri, citat de Mediafax, ca primarul general al Capitalei, Traian Basescu, a prezentat conducerii CNSAS mai multe variante de sedii, insa nu mai este timp pentru echiparea cladirii pina la 1 octombrie. Membrii Colegiului CNSAS vor mai vizita saptamina viitoare inca un sediu, propus de Basescu. CNSAS ocupa actualul sediu de un an de zile si plateste lunar opt mii de dolari. (L.P.) MI a pierdut evidenta populatiei Guvernul a adoptat joi o ordonanta de infiintare a serviciilor publice comunitare de evidenta a populatiei. Acestea se vor afla in subordinea consiliilor judetene si a celor de sector, in cazul Capitalei. Premierul Adrian Nastase a aratat ca acest lucru se practica in toate tarile Uniunii Europene. (L.P.) Deputati cu tema prost facuta Reprezentantii PD in Comisia juridica a Camerei Deputatilor, Liviu Negoita si Emil Boc, cer guvernului sa retraga ordonanta de urgenta prin care li se permite politistilor sa presteze diverse servicii contra cost. "Ordonanta de urgenta incalca prevederile Constitutiei, intrucit a fost emisa intr-o situatie care nu are caracter exceptional, de natura sa justifice o asemenea interventie a guvernului", sustin cei doi. Demersul PD este insa prea putin documentat: nu este vorba despre o ordonanta de urgenta, ci despre o ordonanta simpla, drept care respectivul act normativ nu incalca nici o prevedere constitutionala. (C.S.) Control la averile rudelor politistilor Norica Nicolai, senator PNL, a declarat ieri la Cluj ca in Comisia de abuzuri a Senatului se va verifica modul in care ministrul Ioan Rus a cercetat cum unii politisti si-au construit vile. Senatorul de Cluj nu accepta motivatia ca rudele politistilor au acoperit in mare parte costurile de constructie a imobilelor, fara a extinde controlul si la aceste rude, ceea ce Legea controlului averilor din 1996 i-ar fi permis. Norica Nicolai doreste ca verificarile sa se extinda si la modalitatea de introducere in tara a ajutoarelor de la rudele din strainatate, dar si la identificarea momentului in care politistii si-au descoperit acele rude, inainte sau dupa 1989. (M.B.) [13][pl.dll?rid=expresro] 