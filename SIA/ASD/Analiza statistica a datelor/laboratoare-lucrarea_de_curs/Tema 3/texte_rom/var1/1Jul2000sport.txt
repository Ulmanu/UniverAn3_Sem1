 Triumful Africii in competitia Europei Desi, cronologic, firesc ar fi sa ne aplecam asupra semifinalei Olanda-Italia, aceste rinduri isi scot respectuos palaria in fata meciului de miercuri seara. Pentru ca, pe "Roi Baudouin" din Bruxelles, Franta si Portugalia au rasturnat cutia cu acuarele, oferindu-i lui EURO 2000 tuse de neuitat. Fotbalul lor ne-a umflat pinzele sufletului si ne-a purtat intr-o calatorie fantastica, la finele careia, storsi ca o lamiie, am stins televizorul, convinsi ca nu mai e nimic de vazut. Portugalia a luptat superb, navigind spre nicaieri, iar in urma ei ramin regrete si miros de alge. Victoria campioanei mondiale inseamna, de fapt, triumful Africii la competitia Europei. Thuram si Desailly sint doi fundasi desprinsi din trunchiul negru al padurii ecuatoriale, prin care Figo a incercat zadarnic sa-si croiasca o poteca, uitind ca in buletinul sau nu scrie Diego Maradona. Celor doi aparatori de abanos li se adauga Vieira, un mijlocas ai carui plamini functioneaza altfel decit ai muritorilor de rind, iar Wiltord, Anelka si Henry aduc pe gazoanele batrinului continent misterele savanei si soaptele de neinteles ale noptii africane. Si, deasupra tuturor, Zinedine Zidane, care, sa nu uitam, a traversat Mediterana venind dintre minaretele Maghrebului ALIN PAICU Franta si Italia se bat pentru trofeul continental Zidane vs Maldini Franta si Italia isi vor disputa miine, pe stadionul "De Kuip" din Rotterdam, titlul de campioana europeana. Prin ce au aratat pe parcursul intregii competitii, credem ca sint echipele cele mai indreptatite sa-si dispute finala. Franta, campioana mondiala en-titre, a avut o singura sincopa, in grupa, contra Olandei, dar aceasta infringere o punem pe seama unor considerente... geografice. De pe pozitia secunda a Grupei D, echipa lui Lemerre a disputat partidele din sferturi si semifinala in Belgia, deci mai aproape de casa si cu mai multi suporteri in tribune. Italia este echipa care are in spate cel mai puternic campionat din lume. Mai are, de departe, cea mai buna linie defensiva de la EURO 2000, turul de forta din semifinala cu Olanda fiind un argument in acest sens. In zece oameni, "squadra azzurra" a rezistat fara gol aproape 60 de minute si inca doua reprize de prelungiri. Efortul deosebit al italienilor s-ar putea sa se rasfringa negativ in evolutia lor din finala de miine seara. In timp ce Franta il are ca lider pe Zinedine Zidane, un mijlocas ofensiv, Italiei ii lipseste Roberto Baggio, jucatorul de geniu. Del Piero, cel de la care se astepta foarte mult la aceasta competitie, a fost titular, dar a cam facut figuratie in meciul cu Olanda. Fotbalistul cu care se confunda astazi imaginea echipei lui Zoff este, in opinia noastra, Paolo Maldini. Lupta se va da, asadar, intre o linie de mijloc de vis, cu Zidane dirijor, si o aparare care nu greseste, organizata impecabil de capitanul lui Milan. Catalin Munteanu a fost vindut de Salamanca fara acordul sau Catalin Munteanu a fost cedat de Salamanca la Atletico Madrid. Cele doua cluburi s-au inteles fara sa mai ceara acordul fotbalistului. Impresarul jucatorului ne-a declarat, destul de surprins de aceasta mutare, ca va pleca saptamina viitoare in Spania pentru a-i renegocia salariul. Munteanu va juca anul viitor tot la Salamanca, urmind sa fie preluat de Atletico abia dupa ce echipa din Madrid va reusi promovarea in Primera Division. Victor Becali, vicepresedintele ISM, spune ca a fost o intelegere intre cele doua cluburi in care firma sa nu a intervenit. OCTAVIAN TOPA Macaroana mecanica Cel mai halucinant meci al acestui turneu final s-a incheiat, insa amintirea lui ne va urmari multa vreme de-acum inainte. Cu precadere pe olandezii prezenti in tribunele stadionului, incapabili sa inteleaga cum o sarbatoare pregatita cu atita fast - a se citi aici calificarea in finala - se poate duce pe apa simbetei. A fost ceva incredibil, de domeniul fantasticului, o poveste cu magicieni in care uriasul - si la propriu, si la figurat - Toldo a avut rolul principal. Insa, din desfasurarea partidei, a mai reiesit ceva: Helenio Herrera e-n toate, e-n cele ce sint si-n cele ce miine vor ride la soare. Inegalabilul creator al celui mai betonat sistem defensiv din fotbal l-a posedat cu siguranta pe Dino Zoff atunci cind acesta a pregatit jocul cu Olanda, reintrind apoi in trupurile si in mintile celor zece italieni care au ramas pe teren dupa rapida, dar in totalitate justificata eliminare a lui Zambrotta. "Catenaccio", scria pe o pancarta pe care, inca din a doua repriza, "tifosii" o agitau in tribuna. Iar "squadra azzurra" s-a confirmat, realizind un meci in care distrugerea a avut tente spectaculare. Mobilizati pina la ultimul neuron, cu un spirit de sacrificiu nemaiintilnit prin "cizma" de pe vremea triumviratului, Maldini si coechipierii sai au dat impresia ca mai pot juca inca o suta de ani fara sa primeasca gol. O palida consolare si pentru romani, precedentele victime ale acestui sistem de joc pe care nimeni nu-l poate poate pune in practica atit de bine. Si care desfide pe toti cei care sustin ca, in continuare, cea mai buna aparare este atacul. Pe linga aceste atuuri, Italia a mai avut totusi parte de ceva. Nu de noroc, norocul fiind, nu-i asa, de partea celor puternici, ci de ghinionul olandezilor. Pentru ca, asa cum "squadra" se scalda azi in superlative, nici Olanda nu trebuie trimisa la colt. "Portocala" a jucat bine, chiar sclipitor pe alocuri, insa joi nimeni n-ar fi putut sa-i invinga pe italieni. Cele doua penalty-uri ratate in timpul regulamentar de joc se incadreaza perfect in logica acestui meci. O logica imposibil de gasit in manualele de specialitate sau in statisticile seci, care mai consemneaza calificari dupa loviturile de departajare ale echipelor cu un om mai putin pe teren. Rijkaard insa a cautat un raspuns exact acolo unde nimeni nu l-ar fi putut gasi. Iar olandezii, extrem de calmi si de lucizi, n-au constatat decit in final ca le lipseau citeva piese din puzzle-ul pe care incercau sa-l duca la bun sfirsit. Or, asta inseamna un ghinion mai mare decit bara pe care a intilnit-o balonul expediat de Kluivert din penalty. HORIA HASNAS Italienii, mari amatori de cocos la rotisor O explozie de urlete si claxoane a zguduit Roma dupa ce Toldo a aparat lovitura de la 11 metri executata de Bosvelt, consfintind astfel participarea Italiei in finala EURO 2000. Zeci de mii de persoane au ocupat strazile care duceau spre centrul Capitalei, facind o harmalaie de nedescris. Steaguri, fulare, trompete si tobe, acordeoane, confeti si papelitos, torte din ziare, cam acesta a fost arsenalul agitat mai bine de o ora pe arterele orasului. In cafenele si bistrouri s-au spart sute de pahare, cesti si halbe, asta dupa ce, pe timpul loviturilor de departajare, chelnerii au declarat spontan greva, refuzind sa onoreze comenzile. "Liniste, nu vedeti ca noi ne tinem respiratia?", a mustrat un picolo un client mai nabadaios, care-si cerea ratia de "Chianti". Cele mai dese scandari ale multimii dezlantuite au fost "Olanda, du-te acasa" si "Duminica papam cocosii". Fiesta s-a desfasurat fara incidente deosebite, asta si pentru ca, o data cu suporterii, spre centrul Romei s-au indreptat si importante efective de politisti si carabinieri, care au canalizat competent delirul "tifosilor". Frank Rijkaard (selectionerul Olandei) "E oricum greu sa invingi Italia, iar daca mai ratezi si penalty-uri, e misiune imposibila. Inca nu inteleg cum s-au irosit acele lovituri. Am lucrat mult la antrenamente. Probabil ca a fost o lipsa de concentrare. Altfel, noi ne-am facut jocul. Am avut initiativa, am impus tempo-ul. Dar ne-a lipsit realismul. Bineinteles, acum ne putem lega de ratarea celor doua lovituri de la 11 metri. Putem sa ne punem orice intrebare, rezultatul ramine. Sintem eliminati. E drept ca, daca ar fi inscris Frank de Boer, totul s-ar fi schimbat. Dar n-a marcat, asa cum n-a marcat nici Kluivert. Am luptat, am jucat si am parasit aceasta competitie fara sa fi pierdut nici un meci. Le multumesc lui Johan Neeskens, lui Ruud Krol si tuturor celor din staff-ul tehnic care m-au ajutat in aceasta incercare dificila. Acum s-a terminat. Voi demisiona!" Dino Zoff (selectionerul Italiei) "Este visul oricarei echipe participante la un turneu european sa ajunga in finala. Noi ne-am cistigat acest drept extrem de greu, impotriva unei echipe foarte puternice. Meritele noastre nu sint mai multe, doar putin mai mari decit cele ale olandezilor. Jucatorii au fost animati de o vointa extraordinara, chiar daca au avut de infruntat handicapul unei eliminari rapide si a doua penalty-uri care ar fi putut sa puna prematur capat partidei. Arbitrul nu ne-a permis sa jucam. Toldo a fost excelent, dupa mine el este jucatorul partidei. Am ales sa-l introduc pe Del Piero pentru ca are un alt registru tactic decit Totti. Pe acesta l-am pastrat pe banca, insa ca o rezerva de lux. Stiam ca il voi arunca in lupta, am vrut sa fie proaspat. Daca Italia a cistigat dupa «blestematele» lovituri de departajare, asta se datoreaza faptului ca baietii care s-au incumentat la acest exercitiu au fost mult mai calmi". Totul pentru meci, totul pentru victorie Grilele de program ale posturilor de televiziune italiene si-au urmat imperturbabile drumul, chiar daca reprezentantii acestora erau constienti ca mai toata suflarea de ginta latina va urmari meciul de fotbal. Totusi, pentru a nu inregistra o neplacuta audienta zero, RAI TRE a incercat sa impace capra cu varza. Astfel, in timpul programului de stiri difuzat de la ora 20.00, printr-o "fereastra" deschisa intr-un colt al ecranului, eventualii telespectatori ar fi putut urmari desfasurarea partidei. Mai mult, prezentatoarea si-a inceput emisiunea cu un potop de multumiri la adresa celor care i-au ramas fideli. (H.H.) Guvernul italian si-a luat pauza de fotbal Reunit in cadrul unui seminar intr-o localitate din apropierea Romei, guvernul italian n-a ezitat sa-si intrerupa lucrarile pentru a urmari semifinala EURO care a opus echipele Italiei si Olandei. Dupa meci, cu un zimbet mai mare decit permite de obicei protocolul, presedintele Consiliului de Ministri, Giuliano Amato, i-a laudat pe jucatorii italieni care, "desi decimati, au luptat pina la capat". "E un exemplu de urmat pentru toti italienii", a adaugat seful guvernului. Surse din anturajul primului-ministru au declarat ca Amato, altminteri extrem de rezervat, nu s-a putut abtine sa nu sara in sus, cu bratul ridicat, in momentul in care Toldo a parat lovitura de la 11 metri executata de Bosvelt.(H.H.) Olandezii au prins pica pe italieni "Zidane trebuie sa le aplice o corectie acestor trisori" Ziarele olandeze aparute ieri accentueaza doua idei principale: ineficacitatea cronica a "Portocalei mecanice" atunci cind se ajunge la loviturile de departajare si injusta victorie repurtata de italieni. "Magnifici pe teren, olandezii se pierd complet cind se ajunge la punctul cu var", remarca "Volkskrant", cotidian care vorbeste si despre "veritabila piatra de moara care apasa asupra psihicului jucatorilor nostri". Jurnalistii de la "Algemeen Dagblad" au marturisit ca s-au trezit cu o adevarata limba de lemn, dupa un meci dramatic, in care Frank de Boer si Patrick Kluivert au ratat penalty-uri in timpul regulamentar de joc, iar Olanda n-a fost capabila sa marcheze in poarta unui adversar aflat in inferioritate numerica. "Dubla pierdere pentru Portocale", estimeaza publicatia "Trouw", facind referire la ratarea finalei si demisia lui Rijkaard. "Olandezii si-au pierdut din nou - ca de fiecare data - singele rece cind se ajunge la 11 metri". "Ca si in '92, '96 si '98, loviturile de departajare ne-au fost fatale", remarca "De Telegraaf", cel mai important ziar din Olanda, referindu-se la faptul ca "Portocala mecanica" a fost invinsa dupa penalty-uri la doua turnee finale ale Europenelor si un Mondial, in ultimul deceniu. "Atunci cind ratezi cinci penaltyuri din sase, nu mai ai nici o scuza". Toata lumea regreta incapacitatea batavilor de a inscrie. Presa critica si stilul italienilor. "Trouw" spune ca "italienii au jucat ca de obicei, la asteptare, ca niste trisori". Editorialul sportiv din "De Telegraaf" afirma chiar ca "Italia a cistigat absolut nemeritat un meci in care a fost recompensat antifotbalul". Toate publicatiile spera ca Franta sa-si adjudece trofeul. "Zidane si oamenii sai trebuie duminica sa aplice o corectie pentru acesti trisori si adepti ai distrugerii care sint jucatorii lui Zoff". ( T.U. ) Si Bergkamp se retrage Dennis Bergkamp, atacantul Olandei si al echipei Arsenal Londra, a disputat, joi, ultimul meci oficial in tricoul portocaliu al nationalei. La 31 de ani, dupa ce a acumulat 79 de selectii la "Portocala", pentru care a marcat 37 de goluri, Bergkamp a anuntat, imediat dupa meci, ca jocul cu Italia a fost ultimul din cariera sa internationala. Bergkamp, cunoscut in toata lumea pentru fobia pe care o are pentru avioane, anuntase inca din luna mai ca acest turneu final va fi ultimul pe care il va mai disputa. Una dintre explicatiile acestei decizii este aceea ca participarea la turneul final al CM 2002, care va fi gazduit de Japonia si Coreea de Sud, implica deplasarea cu avionul. Bergkamp a refuzat sa se pronunte asupra demisiei antrenorului Rijkaard, motivind ca el nu l-a auzit pe tehnician vorbind despre aceasta decizie. ( H.H. ) Presa italiana jubileaza "O echipa eroica a infaptuit miracolul" Jocul fara greseala al trupei lui Dino Zoff in semifinala cu Olanda a adus intreaga presa italiana in pragul extazului. Ca niciodata in ultimii ani, toate gazetele au cazut de acord asupra definitiei meritate de protagonistii calificarii in finala: eroi. "A fost un eroic miracol al Italiei", crede "La Gazzetta dello Sport", cel mai important cotidian de profil din Peninsula. "In zece oameni, azzurrii au rezistat peste 90 de minute. Toldo este un superportar. In continuare, cu Franta in finala", continua "La Gazzetta". "Prima jumatate de ora a intilnirii a semanat cu o oroare. Italia a semnat o pagina epica din istoria fotbalului sau". Ziarul saluta "fenomentul Toldo". "Frati italieni, sintem in finala!", isi proclama satisfactia si "Corriere dello Sport", pe prima pagina. "Toldo este un gigant, «azzurri» au rezistat in zece". Ziarul face trimitere la istoria ultimului deceniu, considerind ca Italia avea tot dreptul sa fie ocrotita de noroc, dupa atitea turnee finale in care a pierdut la loviturile de departajare (Mondialele din '90, '94 si '98). "Am avut sansa, dar aceasta sansa a fost cistigata cu zece ani de umilinte". "Miracol albastru. Italia este in finala", titreaza "Corriere della Sera", care mai estimeaza ca "fotbalul italian este discutabil din punct de vedere estetic, dar de o extraordinara eficacitate". "Repubblica" adauga: "Incredibila Italie, in finala prin loviturile de departajare. S-a incheiat blestemul acestor lovituri care de atitea secole nu ne lasa sa dormim". "La Stampa" pune punctul pe "i": "O victorie in stil italian. Sintem cei mai buni din lume cind este vorba de a obtine victorii in conditiile cele mai dificile, cele mai disperate, cele mai imprevizibile". ( T.U. ) Adio, domnule Rijkaard! "Demisionez". Declaratia, transmisa la putin timp dupa incheierea semifinalei de toate posturile de televiziune din Olanda, ii apartine lui Frank Rijkaard, selectionerul "Portocalei". "Eu singur am ridicat stacheta atit de sus (n.r. - cucerirea titlului european). N-a mers, acum trebuie sa suport consecintele" a concluzionat antrenorul. Surprinzatoare chiar si pentru jucatorii olandezi, decizia este tipica insa pentru Rijkaard, care nici ca jucator nu suporta infringerile. La fel a procedat si acum, facindu-si reverenta si parasind scena. "Luasem decizia de a ma retrage dupa acest Campionat European inca din 1998, cind am fost instalat la nationala. Pentru noi, EURO 2000 s-a incheiat. E drept, ceva mai repede decit am prevazut. Povestea mea s-a incheiat, incepe alta". Nascut la 30 septembrie 1962, la Amsterdam, Frank Rijkaard a preluat echipa nationala a Olandei la 16 iulie 1998, fara sa mai fi avut vreo experienta ca antrenor. In cele 22 de partide disputate sub comanda sa, "Portocala" a obtinut opt victorii, 12 rezultate de egalitate si a suferit doua infringeri. Si a devenit semifinalist al EURO 2000. Un palmares bun, insa sub asteptarile sale si ale intregii Olande. Mai mult, un bilant care paleste in fata realizarilor jucatorului Rijkaard, din care amintim numai titlul de campion european, cucerit cu Olanda, in 1988, trei Cupe ale Campionilor Europeni (1989, 1990 si 1995), doua Super-Cupe ale Europei (1989 si 1990) si tot atitea Cupe Intercontinentale (1989 si 1990), toate obtinute cu AC Milan, precum si o Cupa a Cupelor, cu Ajax (1987). Insa, la numai 38 de ani, cariera de antrenor a lui Rijkaard este abia la inceput. De altfel, chiar el a precizat ca aceasta demisie nu echivaleaza cu o retragere din fotbal. El a facut publica dorinta sa de a continua sa antreneze, "nu conteaza unde". Decizia lui Rijkaard i-a luat prin surprindere pe jucatorii olandezi. "E pacat", a declarat, sobru, portarul Edwin van der Sar, in vreme ce fundasul Artur Numan, care, din cauza accidentarii, nu a jucat joi, spunea: "Speram ca va ramine cu noi pina la Campionatul Mondial din 2002". Tot Numan a lansat si numele celui mai indreptatit candidat la postul ramas vacant: Louis Van Gaal. "Ar fi normal. Van Gaal e candidatul numarul 1", a precizat Numan. Cu toate acestea, succesiunea lui Rijkaard ar putea fi mai furtunoasa, multi olandezi fiind de parere ca cel mai indreptatit sa preia postul de selectioner este Johan Neeskens, fostul coechipier al lui Cruyff in echipa Olandei care, in 1974, devenea vicecampioana mondiala. Indiferent insa de decizia federatiei olandeze, cel care va prelua "Portocala" va avea o sarcina dificila. "Va fi nevoie de mult timp pentru a digera aceasta infringere, acest dezastru", spunea Rijkaard, destainuind astfel o mica parte a neimplinirii pe care o incearca in aceste zile. HORIA HASNAS Finala se joaca miine Rapsodie in albastru Franta - Italia Stadion : "De Kuip", Rotterdam, miine 2.07.2000 Franta : Barthez - Thuram, Desailly, Blanc, Lizarazu - Vieira, Deschamps, Zidane, petit - Anelka, Henry. Antrenor: Roger Lemerre Italia : Toldo - Cannavaro, Nesta, Iuliano, Maldini - Di Livio, Di Biagio, Albertini, Fiore - Totti, Inzaghi. Antrenor: Dion Zoff. Arbitru : Anders Frisk (Suedia) Regalul fotbalistic care a adunat la startul sau cele mai valoroase 16 reprezentative de pe continent se va incheia miine seara, in localitatea olandeza Rotterdam, o data cu disputarea ultimei partide de la EURO 2000, marea finala Franta- Italia. Ceea ce trebuia sa fie o simfonie oranj, caci Olanda pornea de la statutul de superfavorita, s-a transformat intr-o rapsodie albastra, pentru ca ambele combatante calificate la meciul de pe arena "De Kuip" sint cunoscute cu echipamentul de aceasta culoare. Va fi o rapsodie pentru inimile albastre ale olandezilor si belgienilor, gazdele unei competitii care a provocat suporterilor din Europa dulci insomnii vreme de aproape o luna. O rapsodie care sa mingiie neconsolatele suflete ale portughezilor, al caror vis s-a naruit abrupt, ca si multe altele de-a lungul turneului final: al romanilor, care jinduiau sa opreasca imperturbabilele batai ale metronomului italian; visul lui Gica Hagi, care spera sa dea lovitura la ultima sa reprezentatie sub tricolor; al nemtilor sau al englezilor - de bietii scandinavi a uitat toata lumea! -, care nadajduiau sa dovedeasca suprematia fotbalului saxon in raport cu cel latin. Se confrunta miine francezii cocotati acum doi ani pe cea mai inalta treapta a lumii cu urmasii florentinului anonim care scria in secolul XVI despre fotbal un vers mereu actual: "Non e gioco piu ricco e lul di questo" (Nu e joaca mai bogata si mai inaltatoare ca aceasta). Franta - Italia mai inseamna si Zidane versus Iuliano, adica doi fotbalisti care la toamna se vor reintilni in vestiarul "Batrinei doamne" torineze pentru a depana povestiri de dupa vacanta. EURO 2000 se incheie miine, si singura necunoscuta de azi e numele noii campioane europene. Franta si Italia si-au meritat, deopotriva, locul in finala Campionatului European, intr-o asemenea masura incit nici nu mai conteaza prea mult cine va lua trofeul din miinile presedintelui UEFA. Duelul portarilor Inaintea ultimei semifinale de la EURO 2000, excentricul Fabien Barthez visa la titlul de cel mai valoros portar al turneului, ceea ce l-ar fi plasat pe un culoar favorabil si in cursa pentru "Balonul de Aur", trofeu care e timpul, socoate plesuvul francez, sa recompenseze si un "goalkeeper". Evolutia italianului Francesco Toldo in partida cu Olanda a incurcat insa socotelile noului portar de la Manchester United, nevoit sa transeze acum disputa pentru cel mai valoros "gardian" al turneului miine seara, la Rotterdam. Nastrusnicul Barthez, care trece cu seninatate de la momentul in care Laurent Blanc ii saruta dragastos chelia la cel in care Didier Deschamps il pune la punct cu severitate, e constient ca in marea finala gazduita de cel mai important port european va avea loc bataia pestelui. In fond, Franta va da piept cu reprezentativa tarii in care evolueaza "EURO Juve", o echipa ce a dat semifinalistelor de la acest turneu final al Europenelor 16 fosti sau actuali componenti ai "Batrinei Doamne"! Cu toate acestea, Barthez ramine increzator in sansele sale: "Un portar joaca pentru el. Forta sa vine de aici. Un portar este un individualist si nu trebuie sa aiba alt mod de a functiona". Un sut dat destinului Cine poate aprecia mai mult evolutia la acest turneu final a lui Francesco Toldo, noul idol al Italiei, decit fostul titular de odinioara al postului de portar, actualul selectioner Dino Zoff? "Ceea ce pot sa spun despre evolutia lui din aceasta seara nu are nici o importanta. Faptele vorbesc suficient in favoarea sa. Gratie lui Toldo, i-am tras un sut destinului si am scapat de blestemul care ne urmarea de fiecare data cind ajungeam la lovituri de departajare", a declarat Dino Zoff in zona mixta de pe "Amsterdam ArenA", dupa ultima finala de la EURO 2000. Cel care s-a trezit titular de conjunctura la acest turneu final a tinut sa remarce: "N-am facut nimic altceva decit sa ii recompensez pe coechipierii mei, care, mai bine de o ora si jumatate dupa eliminarea lui Zambrotta, si-au demonstrat spiritul de sacrificiu, rezistind cu brio in fata «armadei» olandeze". Italienii si francezii au sanse fifty-fifty La citeva minute dupa ce antrenorul Frank Rijkaard anunta ca se retrage de la cirma selectionatei batave, Dino Zoff se gindea deja la meciul programat miine seara la Rotterdam: "Contra Frantei? Avem sanse de 50 la 50. Adversarii nostri au avut o zi in plus de odihna, e adevarat, dar francezii n-au mai stralucit in meciul cu Portugalia...". Fostul mare portar italian a declarat ca Franta n-a cistigat niciodata decit pe teren propriu - e cazul Europenelor din 1984 si al Mondialelor de acum doi ani - si ca va conta pe o prezenta masiva a italienilor pe stadionul din Rotterdam care va gazdui finala, asa cum s-a intimplat si pe "ArenA", unde o patrime albastra a izbutit sa tina piept cu succes unui ocean portocaliu. La partida de miine seara si-au anuntat prezenta si numerosi "tifosi" care locuiesc in capitala Belgiei. De altminteri, joi noaptea, suporterii "squadrei azzurra" au iesit din nou in strada la Bruxelles, in fata Bursei, loc devenit traditional pentru astfel de manifestari de-a lungul turneului final al Campionatului European. In acest timp, belgienii se bucurau de decizia primariei orasului, caci la initiativa lui Francois-Xavier de Donnea, Piata Mare a orasului a fost iluminata feeric. 155 de corpuri de iluminat au fost dispuse pe splendidul edificiu Casa Regelui (datind din secolul al XVIII-lea) si alte 245 pe Hotel de Ville, construita in secolul XV, facind din Grand Place ceea ce Jean Cocteau denumea "cel mai frumos teatru din lume". Zoff a ramas singur in cantonament Olanda 2000 nu a putut repeta isprava Olandei 1988, cind batavii au cucerit titlul continental la Europenele din Germania, deoarece Kluivert nu e ca Van Basten, Overmars ca Vanenburg, Bergkamp ca Gullit si nici Frank De Boer ca... Frank Rijkaard, iar italienii au stiut sa speculeze aceasta realitate. Dupa formidabila calificare in fata unei portocale care, dupa meciul cu Iugoslavia, parea sa se rostogoleasca invariabil spre finala, selectionerul italian Dino Zoff a decis ieri ca jucatorii sai merita cu prisosinta o zi de pauza. Antrenorul reprezentativei care a eliminat Romania de la EURO 2000, dar cu care ne vom reintilni in preliminariile Campionatului Mondial din 2002, a fost singurul care a ramas ieri in cantonamentul italienilor din oraselul belgian Geel. Toti fotbalistii din lotul azuriu au plecat impreuna cu familiile si prietenii la Anvers, oras faimos pentru slefuitorii de pietre pretioase. Vieira va evolua fara frina de mina Mijlocasul francez Patrick Vieira va evolua cu multa determinare in fata fotbalistilor pe care ii cunoaste de pe vremea cind era inregimentat in rindurile diavolului milanez. "Evolutia noastra din semifinala cu Portugalia e o proba a starii noastre de spirit care nu s-a alterat de la cistigarea titlului mondial, in urma cu doi ani. Sintem in continuare in top si avem aceeasi dorinta de victorie. Voi aborda finala contra Italiei cu un tonus excelent. Regasesc placerea de a juca de fiecare data cind intru pe teren, indiferent in ce sistem as fi incadrat, ofensiv sau defensiv. Daca recuperez balonul, ador sa ma avint in atac. Voi juca fara frina de mina", a avertizat Vieira. Toata ziua fotbal Postul de televiziune francez TF1 a decis ca intreaga zi de miine sa fie dedicata ultimului act al Campionatului European de fotbal, editia 2000. TF1 a bulversat intregul program al unei zile obisnuite de duminica, pe desfasuratorul realizatorilor figurind un singur punct: "Tous en finale de l'EURO"! De la ora 10.50, canalul va difuza un "Telefoot" special realizat la Rotterdam, care va tine pina la ora transmiterii in direct a marii finale Franta-Italia. Dupa meci e programata, pina tirziu in noapte, "disecarea" celor mai importante faze, urmata de interviuri la cald si transmiterea manifestarilor de bucurie ale suporterilor noii campioane europene. Diriguitorii de la TF1 spera ca polul bucuriei sa se situeze la Paris, desigur. Cu conditia ca miine seara, la Rotterdam, cerul sa nu mai aiba nuanta azurie pe care a avut-o joi la Amsterdam! Toldo, print de Orania La EURO 2000 se va disputa miine seara o finala latina de inima albastra: "les bleus" vor infrunta "squadra azzurra", italienii calificindu-se joi seara in ultimul act al Europenelor de fotbal, dupa loviturile de departajare, in detrimentul Olandei, la finele unei superbe demonstratii de incapatinare facute de Toldo si ai sai pe "Amsterdam Arena". Ca si pe parcursul disputelor cu Belgia sau cu Romania, italienii au ucis fotbalul, rezumindu-se la o filozofie de joc pe cit de simpla, pe-atit de eficienta - sa nu ia gol. Iar joi, olandezii n-ar fi putut marca in poarta lui Toldo nici daca meciul s-ar fi prelungit pina miine seara, la ora finalei de pe arena "Feijenoord" din Rotterdam (singura lovitura de departajare transformata, cu chiu, cu vai, de Kluivert, nu inseamna nimic, caci portarul italian a ramas imperturbabil intre buturi, sugerind parca urmatoarea concesie: dati si voi un gol, ca jucati acasa). Sa recapitulam. Italia a evoluat aproape 90 de minute in inferioritate numerica, eliminarea lui Gianluca Zambrotta din minutul 34 nereusind sa le aduca olandezilor formula magica "Sesam, deschide-te!". Arbitrul german Markus Merk, in virtutea principiului " 5 % pentru gazde", a dictat doua lovituri de pedeapsa in primele 90 de minute, dar bravul portar Toldo a parat balonul expediat la sutul lui De Boer (min. 38), lasind apoi una dintre barele portii sale sa se opuna la penalty-ul executat de Kluivert (min. 62). Italienii au fost dominati copios in prima repriza - 66 % posesie a balonului in favoarea "portocalelor" -, au tras prima data la poarta in minutul 47, dupa care s-au marginit sa contemple neputinta olandezilor, iar Del Piero si Totti si-au dat doctoratul la materia cronofagie. Toldo, noul print de Orania, a avut o contributie decisiva la rezultatul inregistrat pe "Amsterdam ArenA", dovedind ca-i curge prin vene singe de reptila inaintea loviturilor de departajare, in timp ce selectionerul Frank Rijkaard parasea in graba terenul, mergind la cabine pentru rezolvarea unei omenesti necesitati. Ce a fost la loviturile de la 11 metri se stie. Gazdelor le tremurau picioarele, asa ca De Boer a ratat si a doua oara, Stam a inaltat o ciocirlie care era sa se striveasca de cupola futuristicei arene, iar Bosvelt a telefonat scurt, Toldo raspunzind cu promptitudine si la lovitura decisiva. Olandezii, co-organizatori la EURO 2000, au plecat acasa, mai bine-zis, fiecare pe la casele lor, pe cind Italia va putea pune in practica si in ultimul act al turneului final exceptionala disciplina tactica impusa de Dino Zoff. In Piata Rogier din Bruxelles, un cronometru urias indica scurgerea zilelor (ieri mai erau 549), orelor, minutelor si a secundelor pina la adoptarea EURO drept moneda comuna a Comunitatii Europene. Dupa eliminarea echipelor lui Wasseige si Rijkaard din competitie, pentru belgieni si olandezi, EURO nu mai are acum decit semnificatia de ban, acumulat din belsug pe timpul saptaminilor scurse de la startul turneului final. "Only oranje" "Only oranje" a fost un mesaj la care a subscris joi toata suflarea batava. La Amsterdam, portocalii erau sabotii, sosetele, pantalonii, salopetele, bluzele, camasile, rochiile, gecile, perucile, mastile, sepcile, palariile cu vacute, mingile de fotbal, coroanele, fularele si esarfele. Impresia generala data de oranjul tuturor accesoriilor era ca asistam la un congres al lucratorilor de la canalizare, gaze sau REBU, culoare purtata cu entuziasm de olandezi, nefiind considerata una dintre cele mai elegante pe meleagurile noastre. Cele mai multe accesorii portocalii aveau sa sfirseasca dupa meci in flacari sau strivite de talpi, amestecindu-se cu paharele din plastic si cartoanele de bere care au alcatuit un veritabil covor pe cochetele stradute din centrul Amsterdamului. La miezul noptii, orasul care gazduise simbata trecuta o uriasa parada a homosexualilor uitase de fotbal si revenise la vechile obiceiuri. Se bea bere, cupluri de tineri - multe de acelasi sex - se pipaiau fara jena pe Strada Mare, biciclistii claxonau voios pe strimtele artere din centru, discotecile erau pline ochi. Doar la "Mister Coco's Food Factory", unde, dupa cum scrie pe firma, poti gasi "lousy food & warm beer" (mincare proasta si bere calda) se mai faceau auzite din cind in cind strigate de "Aanvalluuuuuuh" (la atac). Vizavi, la un restaurant italienesc care isi pastrase ferestrele intacte - olandezii alcatuiesc o natie civilizata, care nu-si varsa naduful pe altii la infringere - citeva raggazze toastau in cinstea fundasilor "azzurri": "La nostra difesa e la migliore del mondo. I campioni siamo noi", ceea ce nu mai are nevoie de traducere. Reclame pe cer Tot Amsterdamul se imbracase joi in portocaliu inaintea meciului pe care olandezii il considerau doar un intermezzo care sa prefateze accederea lui Kluivert in finala. Douaspezece avioane au survolat cerul tractind bannere cu diverse reclame, urmate de doua aparate de zbor care purtau deasupra citadelei brazdate de Amstel doua mesaje fara echivoc: "Italians, atenzione! You'll be at home tomorrow!" (Atentie, italieni, miine veti fi acasa). Trei sferturi dintre spectatorii splendidului edificiu "Amsterdam ArenA" se leganau ca munchenezii in berarii de "Oktoberfest" si cintau la nesfirsit "Oranje Kampioen". Giganticele ecrane situate deasupra celor doua porti de pe teren infatisau zeci de mii de fani gatiti pentru o sarbatoare cum nu a mai cunoscut orasul. Italia a facut insa uz de veto, iar Cizma albastra a strivit nemilos portocalele, reliefind ca socoteala celor care organizeaza competitia nu se potriveste totdeauna cu ce se intimpla pe teren. HORIA GHIBUTIU LAURENTIU CIORNEI Vizitatorii site-ului EURO 2000 au votat echipa turneului final Cristian Chivu, intre primii cinci fundasi stinga din Europa Realizatorii site-ului oficial al EURO 2000 au lansat, de-a lungul competitiei, sondaje pe diferite teme privind Campionatul European. Inaintea finalei, ei au dat publicitatii lista primilor 11 jucatori, pe posturi, in functie de preferintele celor care au votat acest site. Postul de portar este acontat, logic, dupa semifinala dintre Italia si Olanda, de Francesco Toldo, care a primit 52 de procente din totalul voturilor exprimate. Fundasul dreapta al EURO 2000 este tot un jucator din "Il Calcio", francezul Lilian Thuram, cu 46 %. La aceasta categorie, Dan Petrescu figureaza pe pozitia a patra, cu 13 %, desi fotbalistul roman a jucat doar in primul meci al EURO pe acest post, in rest el fiind folosit in linia mediana. Primul fundas central este Alessandro Nesta, cu 46 %, in timp ce pentru al doilea loc din defensiva se bat francezul Desailly, olandezul Stam si portughezul Jorge Costa, toti acumulind cite 24 de procente din voturile exprimate. Paolo Maldini este cel mai bun fundas stinga al turneului final, cu 50 de procente, competitie in care romanul Cristian Chivu figureaza pe locul al cincilea, cu 13 %. Linia de mijloc incepe cu portughezul Luis Figo, care a strins 51 % din sufragii pentru postul de pe banda dreapta, devansind net jucatori celebri, ca Beckham sau Overmars. Recordmanul voturilor este inchizatorul Edgar Davids, care s-a impus clar pe postul de inchizator, cu 61 %. "Decarul" EURO 2000 nu putea fi altul decit Zinedine Zidane, cu 40 %, dar el s-a aflat in competitie cu alti jucatori de clasa, ca Rui Costa sau Paul Scholes. Ultimul loc din linia de mijloc, cel de pe banda stinga, este detinut, surprinzator, de iugoslavul Drulovic, cu 30 %, la mare lupta cu spaniolul Mendieta, 25 %, olandezul Zenden si francezul Petit, cu cite 20 %. Dorinel Munteanu ocupa locul al cincilea, cu doar cinci procente din voturi. Linia de atac are o componenta mai putin asteptata, cu Zahovic si Nuno Gomes. Slovenul (cu 32 %) a profitat de "abstinenta" lui Bergkamp, care nu a marcat nici un gol la acest turneu final, de absenta din teren a lui Joao Pinto, dar l-a intrecut si pe Totti, care a jucat bine pentru Italia, inscriind si doua goluri. Celalalt loc din avanposturi apartine unuia dintre jucatorii care au surprins placut la EURO 2000, portughezul Nuno Gomes, autor a patru goluri. El i-a devansat pe Kluivert si Milosevic, golgeterii competitiei, cu cite cinci reusite, si pe Henry, care a punctat doar de trei ori. BOGDAN GHEORGHE Carlos Queiroz adulmeca postul lasat liber de Coelho Dupa eliminarea Portugaliei din semifinalele EURO 2000, principala problema a lusitanilor a devenit identitatea celui care va fi desemnat ca succesor al selectionerului Humberto Coelho. Se pare ca in pole-position se afla antrenorul Carlos Queiroz, el fiind cel mai credibil tehnician capabil sa preia aceasta responsabilitate. Queiroz a admis ca i-ar placea sa preia functia de antrenor principal al nationalei Portugaliei. Cariera lusitanului a fost incununata de succese, in special pe banca tehnica a echipei Sporting Lisabona, dupa plecarea lui Bobby Robson, in decembrie 1993, si ca selectioner al reprezentativei de tineret Under-20, formatie cu care a cistigat campionatele mondiale de profil, in 1991. La acel moment, sub bagheta lui Queiroz cresteau viitoarele vedete ale fotbalului european Luis Figo, Rui Costa, Jorge Costa, Nuno Capucho si Joao Pinto. Dupa infringerea Portugaliei de catre Franta, Humberto Coelho a anuntat ca "nu imi voi reinnoi contractul cu federatia. Angajamentul expira la 31 iulie". Aceasta declaratie a fost primita cu multa satisfactie de catre gazetarii sportivi lusitani care, in mod constant, de la instalarea lui Coelho (succesorul lui Artur Jorge), au refuzat sa-i acorde credit. Iata cum, dupa plecarea fostului selectioner si fara alti contracandidati seriosi, Carlos Queiroz pare cel mai indreptatit sa preia friiele nationalei. MARGARIT BANUTA Flash Srnicek a ajuns la poalele Vezuviului Pavel Srnicek, portarul nationalei Cehiei si al echipei Sheffield Wednesday, a semnat un contract cu nou-promovata in "Il Calcio", Napoli. Jucatorul, care a facut parte din reprezentativa tarii sale la turneul final EURO 2000, s-a prevalat de o clauza contractuala si a plecat la clubul italian fara ca Napoli sa plateasca vreo suma formatiei engleze. ( D.N. ) Anelka, ofertat de PSG Chiar daca in ultimele zile, Nicolas Anelka a spus ca nu concepe sa paraseasca gruparea madrilena, Paris Saint Germain a venit cu o oferta excelenta atit pentru jucator, cit si pentru club. Fratele si agentul fotbalistului francez, Didier Anelka, impreuna cu directorul general al formatiei Real Madrid, Julio Senn, au avut o runda de negocieri in privinta viitorului lui Nicolas. PSG a inaintat presedintelui Lorenzo Sanz o oferta de 31 de milioane de dolari, varianta care l-a incintat pe boss-ul madrilen, noteaza presa spaniola de ieri. ( D.N. ) Baia vrea sa ramina la Porto Imprumutat in urma cu un an la FC Porto, Vitor Baia doreste sa continue la echipa portugheza, chiar daca FC Barcelona face presiuni pentru a-l readuce pe goal-keeperul lusitan pe "Nou Camp". Jorge Nuno Pinto da Costa, presedintele lui FC Porto, a declarat ca "sperante exista ca barcelonezii sa-l lase sa joace in continuare la noi". Catalanii il vor pe Vitor Baia, dupa excelentele evolutii de la EURO 2000, in locul lui Ruud Hesp, care va pleca mai mult ca sigur din curtea Barcelonei, dupa demisia tehnicianului olandez Louis Van Gaal. Portarul din "Tara Lalelelor" era febletea antrenorului sau, chiar daca prestatiile sale au lasat mult de dorit. ( D.N. ) Keegan isi recunoaste greseliile Kevin Keegan, selectionerul reprezentativei Angliei, a avut taria de a recunoaste ca a comis mai multe erori care au trimis Albionul acasa, dupa faza grupelor. "Trebuie sa-mi schimb metodele de gindire, trebuie sa schimb maniera in felul de a conduce o echipa. N-am stiut sa extrag randamentul maxim de la fotbalistii mei. Dupa retragerea lui Alan Shearer, se vor face multe schimbari la echipa nationala. Multi fotbalisti trebuie supervizati si promovati in prima reprezentativa. Este timpul sa invatam si din infringeri", a spus Kevin Keegan, extrem de dezamagit in urma evolutiei Angliei. ( D.N .) Manchester United il vineaza pe Nedved Sergio Cragnotti, presedintele echipei Lazio Roma, a confirmat faptul ca Manchester United este interesata de serviciile celui mai bun fotbalist ceh al momentului, Pavel Nedved. Clubul roman a primit o oferta de 45 de milioane de dolari din partea formatiei de pe "Old Trafford", Cragnotti declarind ca "nici una din vedetele echipei noastre nu este ieftina, insa o sa analizam orice oferta interesanta. Lazio este un «show-business»". ( D.N. ) Spaniolul Munitis, cu un picior la Real Madrid Alvaro Munitis Perez, internationalul spaniol al formatiei Racing Santander, este aproape de un transfer la Real Madrid. Oficialii madrileni fac eforturi disperate pentru a obtine "autograful" sau. Echipa Internazionale Milano a intrat si ea pe fir, dar jucatorul iberic a declarat ca nu-l incinta ideea de a evolua in campionatul italian. Clauza sa de reziliere este de 13 milioane de dolari, ambele cluburi afirmind ca sint dispuse sa plateasca aceasta suma pentru a-l incorpora pe Munitis, unul dintre jucatorii care s-au evidentiat la turneul final al EURO 2000. ( D.N. ) Batistuta a strecurat nechezolul columbian Argentina este marea cistigatoare a primelor etape din preliminariile sud-americane ale Campionatului Mondial din 2002. Intr-o grupa preliminara care cuprinde nu mai putin de zece echipe nationale si se desfasoara in sistem campionat, de-a lungul a 18 etape, "pumele" pregatite de Marcelo Bielsa au luat un start absolut fulminant, obtinind joi cea de-a patra victorie din tot atitea meciuri disputate. Argentinienii au invins clar Columbia, cu 3-1 (2-1), chiar la Bogota, acolo unde arar reuseste sa se impuna cineva. Pentru oaspeti au punctat "italienii" Batistuta (min. 23 si 44) si Crespo (min. 75), iar pentru gazde golul de onoare a fost realizat de Oviedo (min. 26). Argentina si-a luat astfel revansa pentru rusinea patita acum sapte ani, cind columbienii cistigau la Buenos Aires, tot in preliminariile Mondialelor, cu neverosimilul scor de 5-0. Condusi excelent in teren de Ortega, invingatorii puteau inscrie alte citeva goluri, doar portarul Oscar Cordoba reusind, prin interventiile sale, sa evite un dezastru. Intr-un alt meci plin de peripetii, Chile a invins Paraguay cu 3-1 (2-0) la Santiago. Cea de-a treia partida a zilei, disputata la Quito, capitala asezata chiar pe linia Ecuatorului, echipa gazda, Ecuador, a invins Peru cu 2-1 (1-0). Dupa patru etape, in clasament conduce Argentina, care a acumulat numarul maxim de puncte, 12. Pe locurile urmatoare se afla Brazilia - cu 8 p, Uruguay - cu 7 p, Ecuador si Paraguay - cu cite 6 p. Primele cinci echipe se califica la Cupa Mondiala din 2002. ( M.U. ) Romani arestati in Franta Antrenoarea franceza de origine romana Carmen Hodos a fost arestata joi, dupa ce a fost inculpata de judecatorul de instructie al Tribunalului din Nanterre, fiind acuzata de trafic cu produse dopante, informeaza Mediafax, citind AFP. Dupa ce a fost inculpat, sotul antrenoarei de atletism, Silviu Hodos, a fost eliberat sub control juridic. Cei doi au fost inculpati de judecatoarea Nathalie Frydman, fiind acuzati de "administrarea de substante interzise" si "incalcarea legislatiei privind produsele dopante". Carmen si Silviu Hodos au fost arestati preventiv dupa ce politistii brigazii de stupefiante din Paris au descoperit, miercuri dimineata, la domiciliul celor doi, citeva zeci de flacoane cu produse interzise, printre care eritropoietina (EPO), corticoizi si hormoni de crestere. Carmen Hodos, nascuta in Romania, este de mai mult timp antrenoare de atletism in cadrul clubului sportiv CSM Clamart-Paris. Evgheni Kafelnikov a plecat de la Wimbledon din cauza unei accidentari Schimonosit de durere Turneul de tenis de la Wimbledon ramine incet, incet, fara favoriti. Ieri, mai ramasesera in cursa doar 14 dintre 32 de capi de serie care au luat startul in intrecerile de simplu, atit la masculin, cit si la feminin. Surprizele de ieri au costat in eliminarea a cite doi favoriti din cele doua competitii paralele. La baieti, nu a fost ziua rusilor. Evgheni Kafelnikov (cap de serie numarul 5) si compatriotul sau Marat Safin (cap de serie numarul 15) au parasit turneul londonez, fiind invinsi de suedezul Thomas Johansson - scor 6-1, 7-6 (0), 6-4 - , respectiv cehul Martin Damm - scor 7-5, 7-6 (4), 6-3. Kafelnikov, care nu a reusit pina acum sa cucereasca trofeul la Wimbledon, a pierdut meciul din cauza crampelor musculare pe care le-a avut la brat, incepind din setul doi. "Inca de la meciul din turul intii am resimtit durerile. Din fericire am trecut cu bine peste acel joc. Nu la fel s-a intimplat acum, cind am fost pe punctul sa abandonez in turul doi. Dar m-am gindit ca la fel s-a intimplat si anul trecut (n.r. - cind s-a retras din cauza accidentarii in meciul din turul trei contra francezului Cedric Pioline) si mi-am zis ca, oricare va fi scorul, trebuie sa duc jocul pina la capat. Am crezut ca pot sa inving doar returnind cit mai bine din spatele ternului. Din pacate, serviciul este un factor determinant intr-o partida. Cred ca 75 % dintr-o victorie se datoreaza serviciului", a spus Kafelnikov dupa eliminarea sa de la Wimbledon. "Omul de Fier", asa cum este el poreclit, a parasit de ieri Londra, plecind la casa sa din orasul rusesc Soci. Dupa o saptamina de refacere, Kafelnikov va pleca in Statele Unite, unde va incerca sa acumuleze puncte in turneele pe suprafata tare care se desfasoara acolo. Sampras joaca si intr-un picior Accidentarea lui Kafelnikov survine imediat dupa cea a americanului Pete Sampras, care ieri dimineata se afla inca intr-un tratament intensiv pentru ameliorarea durerilor cauzate de tendinita pe care o are la piciorul sting. Antrenorul sau, Paul Annacone, a declarat ca Pete este gata sa-si apere titlul, "pentru ca este vorba de Wimbledon si nu de alt turneu oarecare". Fiind vorba de Pete Sampras, poreclit "Regele Gazonului", organizatorii s-au gindit sa fie intelegatori si sa-i programeze partida de ieri, contra americanului Justin Gimelstob, spre seara, ca sa poata fi aminata in eventualitatea ca celelalte trei meciuri dinainte s-ar prelungi pina spre lasarea intunericului, ceea ce i-ar da ragaz lui Pete sa revina la o forma fizica acceptabila. Din competitia masculina a mai retinut atentia eliminarea americanului Michael Chang, o palida umbra a jucatorului de altadata. El a fost invins cu 6-7 (5), 6-4, 7-6 (3), 3-6, 6-8 de germanul Alexander Popp. Acesta din urma ingroasa, prin calificarea sa, plutonul nemtesc care domina prin prezenta turul trei de la Wimbledon, nu mai putin de cinci jucatori germani aflindu-se in batalia pentru un loc in optimi. Mary Pierce a realizat ca Wimbledon nu e Roland Garros In intrecerea feminina, frantuzoica Mary Pierce (cap de serie numarul 3) s-a vazut eliminata inca din turul doi de spanioloaica Magui Serna (21 de ani), invingatoare cu 7-6 (5), 7-6 (4). Pierce, recenta cistigatoare de la Roland Garros, a intrat astfel, la fel ca suedezul Magnus Norman, in istoria Wimbledon-ului, fiind jucatoarea cu cea mai inalta cota care paraseste atit de timpuriu turneul londonez. Tot joi, o alta favorita, Amanda Coetzer (cap de serie numarul 12) a urmat-o pe Pierce, dupa ce a fost invinsa cu 7-6 (0), 6-2 de americanca Lilia Osterloh. Din pacate, si Catalina Cristea a fost scoasa din cursa de frantuzoica Sarah Pitkowski, care a cistigat cu 5-7, 7-6 (5), 6-2. Catalina a avut sansa de cistiga setul doi si implicit meciul, dupa ce a intors scorul de la 4-5, la 6-5 in favoarea sa, si a recuperat de la 1-4 la 4-5 in tie-break. Pierderea acestui set a determinat o cadere a ultimei jucatoare romance aflata in intrecerea de simplu, care a cedat rapid setul decisiv, ratind performanta de a patrunde in optimi. RAZVAN JELESNEAC In etapa a noua, Formula 1 se reintoarce pe "Batrinul continent" "Ferraristii" vad ambele titluri Dupa etapa canadiana de la Montreal, "Marele Circ" revine in Europa, mai precis in Franta, pe circuitul de la Magny-Cours. La cursa trecuta a fost inregistrata o premiera, fiind prima cistigata din pole-position, dupa opt etape disputate pina acum. Nu-i mai putin adevarat ca Michael Schumacher, invingatorul de pe circuitul "Gilles Villeneuve", a fost ajutat si de ploaie, astfel ca acum s-a detasat in clasamentul pilotilor la o diferenta de 22 de puncte fata de principalul urmaritor, scotianul David Coulthard. "Schumi" a fost, de altfel, cel mai rapid la antrenamentele libere de ieri. In Canada, Schumacher a fost favorizat si de problemele lui Coulthard, care a calat motorul inainte de startul in turul de incalzire. Avansul pe care-l are in prezent pilotul german reprezinta un atu important pentru partea a doua a anului competitional. Coulthard trebuie sa se apropie mai mult de Schumacher, daca este hotarit sa se bata pentru titlul mondial pina la ultima cursa. Se pare ca, oricum, echipa McLaren-Mercedes a decis sa mentina cuplul Hakkinen-Coulthard si pentru anul 2001, fapt care va deveni oficial peste doua saptamini, la Hockenheim, cind va fi si anuntat. Prin aceasta decizie, McLaren spera sa-i ofere o noua motivatie finlandezului de a reveni in lupta pentru titlu, dupa doua curse dezastruoase. Mai mult, echipa lui Hakkinen a anuntat ca duminica pilotii vor avea la dispozitie un monopost cu un motor nou, cu 10 CP mai puternic decit al oricarui alt bolid din Formula 1. Alt team cu probleme este Jordan, care cauta un nou motorist pentru caroseriile sale, preferind sa se asocieze cu un constructor important, intrucit BAR (British American Racing) nu a reusit inca sa-si imbunatateasca performantele. Astfel, cel mai probabil este ca Honda sa asigure in viitor motorizarea pentru echipa irlandeza. Jean Todt, directorul sportiv al scuderiei Ferrari, a facut o declaratie echilibrata, asa cum ii sta bine liderului competitiei: "E incredibil cit de repede se deruleaza campionatul. Dubla de la Montreal nu a facut decit sa completeze o prima parte a sezonului, foarte buna pentru Ferrari. Michael a depasit bariera celor 50 de puncte si toata lumea il va sustine pentru a face ultimii pasi spre succesul final. Sintem o echipa invingatoare, cu o directie clara. Totusi, nu trebuie sa ne relaxam prematur si sa debordam de optimism. Nu-mi place acest mod de lucru si aceasta competitie nu ii iarta pe cei care se arata prea increzatori. Mai sint noua curse si orice se poate intimpla. Acum, Schumacher a dovedit ca a adus la Ferrari, in afara de talent, si noroc." 600 de dolari pentru un bilet la Magny-Cours Pentru cursa de miine, transmisa in direct la PRO TV, incepind cu ora 15.00, pretul biletelor a ajuns la cote aberante. Astfel, cine doreste sa ocupe un loc in tribunele C si L ale circuitului de la Magny-Cours, trebuie sa plateasca aproximativ 600 de dolari. Pentru tribunele A, E, F (din fata grilei de start) si B, D, G, J, K, R ieri, la prinz, toate tichetele erau vindute. MARGARIT BANUTA 