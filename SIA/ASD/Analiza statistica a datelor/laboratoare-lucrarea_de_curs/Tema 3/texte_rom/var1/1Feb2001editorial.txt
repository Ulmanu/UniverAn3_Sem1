 Intr-o seara, la Dimineata ______________________________________________________________________ Stiti ce este un ziar de partid? E o publicatie care tipareste gindurile sefilor politici! Daca ele nu sint exprimate, redactorii trebuie sa intuiasca ce le-ar placea conducatorilor sa citeasca. De regula, un ziar de partid e un instrument de lucru al unei grupari politice. In loc sa ii adune pe membrii sai in tot felul de sedinte interminabile, le transmite "indicatii" prin intermediul foii. Si ei afla tot ce face partidul, ce planuieste si ce viseaza. Un ziar de partid e interesant numai pentru fidelii sai. Alti cititori nu se prea gasesc, cu exceptia ziaristilor care vor sa descopere diverse semnale in respectivul organ de presa. De aceea, publicatiile de gen nici nu au o circulatie prea larga si nici nu sint usor de facut. Mai pe sleau spus, pentru un cititor obisnuit, ele sint de-a dreptul plictisitoare. De altfel, nici pe alte meleaguri nu se prea gasesc ziare de partid cu mare audienta si influenta. Scriu toate aceste rinduri pentru ca, zilele trecute, ziarul "Dimineata" a aniversat aparitia a 3.000 de numere. Nu e putin lucru, si aniversarea merita un salut colegial, "Dimineata" fiind singura publicatie de acest tip care a rezistat atitia ani. In ciuda faptului ca are destule dificultati, ziarul este considerat ca o oglinda a PDSR. Abia atunci observam ca avem de-a face cu un cotidian cuminte, politicios cu toti sefii partidului si extrem de otarit la opozitie si adversari. Or, nici laudele nu-s usor de redactat. Uneori genereaza efecte contrare, cum este si cazul celor doua texte aparute in numarul din 30 decembrie 2000, "Cu Sorcova la Presedinte" si "Cu Plugusorul la Guvern": "Tare precum CSAT-ul/ Va fie mandatul/ Si sa fiti sever/ Cu cei ce va cer/ Ranguri de tot felul/ Iute ca otelul/ Sa va fie flerul/ Judecata dreapta/ Mintea inteleapta/ Sanatatea - tun/ Sa fiti un om bun/ Si fara fereala/ Cei prinsi in greseala/ Sa fie plesniti". Ati ghicit ca este vorba de o Sorcova pentru Ion Iliescu, creatie a ziarului "Dimineata". Daca ar fi sa recurgem la o comparatie intre Plugusoarele pentru Tovarasul si Tovarasa si Sorcova pentru Ion Iliescu, ajungem la concluzia ca literatura de partid chiar sufera o serioasa involutie, alunecind pina la limitele stingaciei. Ca dovada a regresului in domeniu, am putea folosi Plugusorul pentru guvern: "Izbinzi cu carul, bogatie/ In saracita Romanie/ Iar in afara ei sa fie/ Deschidere si integrare/ Caci semne bune anul are/ Externele sa mearga struna/ Geoana pe Geoana sa nu puna/ Finantele s-accelereze/ Speranta sa ne-o finanteze/ Ca timpu'n calendar sa creasca/ Bietul buget sub Tanasescu/ Iar Europa sa ia pilde/ De la romani si doamna Hilde/ Pascu spre NATO - s-avanseze/ Sa nu cumva sa dezarmeze/ Urati firtati si clopotiti/ Si stati pe loc sa auziti/ Cum la Interne ne-a adus/ Noul guvern, va jur, un Rus/ Care-a venit aci-n Regat/ Cu tuica buna inarmat/ De-aia facuta la Cazan/ Si-a prognozat sa-l tina-un an...". Vedeti si dumneavoastra ce grea este literatura de partid, inclusiv jurnalistica, fapt pentru care colegii de la "Dimineata" merita si admirati, si compatimiti. De altfel, pe prima pagina a numarului aniversar, chiar ei au scris "Cele mai placute momente ale intilnirii de la Palatul Elisabeta, despre care relatam in paginile 8-9, au fost: sosirea Premierului, sosirea Presedintelui si sosirea tortului". P.S. Presupun ca nici presedintele Ion Iliescu si nici primul-ministru Adrian Nastase nu stiu ca, la evenimentul de la Palatul Elisabeta, toti invitatii au fost perchezitionati de oamenii de la SPP, in cautare de arme si explozibil. In alte imprejurari, faptul ar fi fost poate de inteles. Dar la Palatul Elisabeta, organizator era cotidianul "Dimineata", organ de presa al PDSR. Iar invitati au fost numai unul si unul din conducerea partidului si simpatizanti infocati ai acestuia. De ce trebuiau controlati membrii si sustinatorii PDSR, nu inteleg! Era un eveniment in "familie", si domnii Iliescu si Nastase nu aveau de ce se teme. Cu atit mai mult nu inteleg de ce au fost pipaiti inclusiv ziaristii de la "Dimineata". Era periculoasa prea marea lor dragoste? Sau exista teama ca la acest moment aniversar unii dintre invitati ar putea strecura in Palatul Elisabeta si anumite "idei" periculoase? Surpriza a fost atit de mare incit nu ne-am putut abtine sa nu facem comparatia cu zelul de altadata al garzilor. Probabil ca fostul aghiotant al presedintelui, devenit sef al SPP, a decis sa pipaie totul, inclusiv pe ministri, gindindu-se ca de sefii sai nu trebuie sa se apropie nici pasarea! Si pe aia o s-o controleze la pene! _________________________________________________________________ 