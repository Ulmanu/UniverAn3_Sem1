 Infringere inainte de start ______________________________________________________________________ Scaderea continua, in sondajele de opinie, a popularitatii lui Teodor Melescanu ma amaraste. Probabil ca toti cei care l-au criticat in acest an se bucura acum. Liderul ApR a luat-o la vale si nu se stie cind se va opri. Acest lucru e de natura sa-mi stirneasca numai tristete. De ce? Pentru ca si anul trecut si in primavara asta aveam impresia ca o noua forta politica importanta e pe cale sa scoata capul la lumina. Chiar aducea un strop de speranta. Si cui nu-i trebuia? Inalt si subtirel, Teodor Melescanu zimbea frumos, vorbea ingrijit, era manierat si parea omul care spune "sarut-miinile" si cind trece prin fata unei babe picotind pe prispa. Atunci cind priveam harta politica eram tentati sa credem ca Melescanu are un culoar favorabil, ca el ar putea imbraca haina salvatorului. In doua sondaje realizate in octombrie 1999 (Metro Media Transilvania) si in aprilie 2000 (IMAS) Melescanu avea tot cam 22%. Atunci am inceput sa-l incercam cu unghia, cum verifica romanul fructele si legumele. Am vrut sa vedem cit e de copt si cit e de tare. Rezista, e solid, are personalitate, a adunat in jurul sau oameni de nadejde? Luat la puricat, ApR s-a dovedit a fi gaunos, mai ales la virf. Mihai Cuptor, Mugurel Vintila, Laura Grigoras sau Nicolae Balanescu ar fi putut conduce RATB cu mari dificultati. Experienta lor politica tinea mai degraba de comic decit de seriozitate. Nu stiam atunci prea multe lucruri despre Teodor Melescanu. Admirabil conviv, socru ideal si sot model, el mai avea de trecut si proba marilor confruntari politice. Se pare ca sarmantul presedinte al ApR nu va fi prea curind intr-o asemenea situatie. Ba, s-ar putea chiar sa nu ajunga niciodata in faza acelor infruntari decisive, pe viata si pe moarte, din care invingatorul se duce direct pe locul cel mai onorant intr-o tara. Mai intii, a venit scandalul "Firul rosu". Diplomatul nostru de cariera a crezut ca e suficient daca o scalda. Ca trece cu bine daca ambaleaza totul in vaselina. Mare ghinion! Si cateii de pe maidan si-au dat seama ca domnul la patru ace si cu gesturi prietenoase o da cotita, ascunde ceva si se teme sa vorbeasca pe sleau. Din admirabil personaj el s-a transformat intr-un politician suspect. Ce-l costa atunci pe Teodor Melescanu sa spuna urgent tot ce stia? Nu el era presedintele Romaniei in acea perioada, nu conducea el sedintele CSAT! Scapam si de balamucul creat, scapam si de comisia de ancheta, iar romanii ar fi zis: Melescanu e un lord! Se poarta frumos si nu minte! "Scandalul Costea" a fost si mai devastator! Marcat de banuielile stirnite de "Firul rosu", Teodor Melescanu n-a mai apucat nici sa se explice. A incasat in serie dezvaluirile parizianului, ajungind ca un boxer pe care ti-e mila sa-l numeri. Partidul conceput pe malul marii, in chiloti si pe muzica valurilor, a inceput sa fie privit ca o aventura estivala. La sfirsit, fiecare pleaca in alta directie. Nu mai ramin decit nisipurile, marea si tipatul pescarusilor. Castelele de nisip de pe plaja se intorc si ele in marea furtunoasa. Cam asa s-a intimplat dupa "Scandalul Costea". Laura Grigoras a demisionat din ApR, prilejuindu-i lui Teodor Melescanu o afirmatie care il va urmari multi ani. "Nu comentez afirmatii timpite facute de oameni timpiti" va ramine in top ca fiind una dintre cele mai dure mitocanii facute vreodata de un politician si demnitar roman la adresa unei doamne. Gestul a avut meritul de a ne fi aratat ca manieratul presedinte al ApR, cind incepe sa piarda, nu mai face risipa de zimbete si politeturi, nu se mai dueleaza, ci, pur si simplu, da cu parul. Sondajul difuzat de IMAS, la sfirsitul saptaminii trecute, chiar daca are marja de eroare a tuturor sondajelor, pune un diagnostic necrutator. Teodor Melescanu si partidul sau coboara mai abitir decit pe derdelus. Partidul a ajuns la numai sase procente si se apropie vertiginos de hopul dupa care nu se mai vede, iar Teodor Melescanu se duce dupa el, riscind sa se opreasca numai la procentajul lui Mudava sau Bratianu-Cartof. Si pentru ca a pregatit intr-un fel intrarea lui Theodor Stolojan pe scena politica, dar n-a fost in stare sa o si fructifice, presedintele ApR a demonstrat ca este un jucator politic modest. N-a speculat la momentul potrivit disponibilitatea liberalilor de a se alia cu cineva. A preferat postura de candidat fara sanse si a pierdut ocazia de a fi al doilea intr-o echipa puternica. Chiar e o mare tristete cind descoperi ca un om, care avea o sansa reala de a iesi invingator dintr-o suta de concurenti, prefera sa alerge singur fara sa-si dea seama ca oricum iese tot pe locul trei-patru! _________________________________________________________________ 