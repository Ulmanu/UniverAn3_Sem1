 Muresan, Vosganian, Ciorbea, Simirad si Ionescu au bagat cheia intre stele "Vrem 20 la suta!... Cel putin" Dupa indelungi negocieri, PNTCD, UFD, FER, ANCD si Partidul Moldovenilor au semnat protocolul politic al CDR-2000. La baza formarii acestei aliante au stat, dupa cum afirma prim-vicepresedintele taranist, Ioan Muresan, trei mari conditii: sustinerea programului de integrare euro-atlantica si cel de reforma, liste electorale comune si sustinerea unui candidat unic la presedintie. A fost prezentat si semnul electoral al noii Conventii: cheia vechiului CDR inclusa in simbolul Uniunii Europene. Presedintele CDR-2000 este Ion Diaconescu, pentru ca presedintia aliantei revine "partidului cu cele mai multe procente", dupa cum a declarat, la un moment dat, Remus Opris. Liderul UFD, Varujan Vosganian, sublinia ca CDR-2000 "ramine cea mai importanta forta politica democrata din Romania". In opinia lui Vosganian, principalele forte politice care se vor confrunta in campania electorala din toamna vor fi CDR-2000 si PDSR. Liderii celor cinci partide politice au mentionat ca asteapta venirea in alianta si a gruparii liberale conduse de Decebal Traian Remes, dupa ce isi vor definitiva constructia institutionala, cu un capital politic suficient de mare incit sa permita largirea bazei electorale a CDR-2000. Presedintele UFD, Adrian Iorgulescu, a precizat ca "CDR-2000 este singura structura politica ce a reusit sa-si definitiveze listele electorale", ca semn al bunei colaborari dintre "aliati". Singurele liste care au ramas nedefinitivate sint cele din Bucuresti, care au fost aminate, a mentionat Varujan Vosganian, la cererea PNTCD. Daca negocierea listelor este incheiata, numirea persoanelor care vor ocupa primele locuri pe liste urmeaza sa fie facuta in perioada imediat urmatoare, a declarat Ioan Muresan. In saptamina urmatoare vor avea loc noi negocieri si cu asociatiile civice. De altfel, liderului AFDPR, Ticu Dumitrescu, i-a fost oferit deja locul intii la Brasov, pe listele Senatului. De asemenea, a fost finalizat si proiectul pentru strategia campaniei electorale, dar, a subliniat Muresan, trebuie aprobat de conducerea CDR-2000. Liderii celor cinci partide din Conventie au precizat ca strategia trebuie sa fie comuna cu cea a candidatului la prezidentiale, Mugur Isarescu. Dupa alegerile din aceasta toamna, a anuntat Constantin Simirad, Partidul Moldovenilor va disparea de pe scena politica. Simirad va schimba denumirea formatiunii sale in Partidul Moderat de Centru. Si, pentru ca sint foarte preocupati de imagine, liderii CDR-2000 au anuntat ca vor sustine conferinte de presa saptaminale. In final, dupa semnarea protocolului, liderul UFD, Adrian Iorgulescu, a preconizat ca "alianta noastra va merge la alegerile din toamna spre 20 la suta", completat prompt de presedintele ANCD, Victor Ciorbea, "...cel putin!". MIHAELA CONSTANTINESCU Candidati in urmarire generala Stolojan, fara cintec inainte mars! Dupa ce s-a fript cu ciorba lui Petre Roman, Marius Tuca a suflat miercuri seara cu multa grija in iaurtul lui Theodor Stolojan. Nu stim ce vor fi discutat inainte de emisiune, cert este ca, spre deosebire de palalaia din ajun, discutia dintre cei doi a ars mocnit si fara prea mult fum, pret de vreo 45 de minute. Poreclit odinioara Frankenstein, atit pentru vesnica incruntare, cit si pentru discursul bolovanos, candidatul liberal a afisat cu destula nonsalanta zimbetul de campanie, pe care - ce-i drept - era sa-l scape de citeva ori pe masa. Antrenamentele zilnice si-au spus insa cuvintul, asa ca Stolo a dat bine la popor, ba chiar a gasit resurse sa-l gratuleze pe Isarescu, raspunzind dintr-o suflare "Da" cind a fost intrebat daca l-ar numi prim-ministru al noului guvern. In rest, candidatul avea lectiile invatate, cam pe de rost, ca sa nu spunem altfel, iar raspunsurile la toate intrebarile incepeau invariabil cu sintagma "conform atributiunilor constitutionale". Asadar, conform atributiilor constitutionale ale presedintelui, in cazul in care va fi ales, Theodor Stolojan va domoli inflatia, va struni deprecierea leului, va crea locuri de munca, se va rasti la parlament, va prezida sedinte de guvern, cam cite?, ori de cite ori e nevoie, asa ca sa trasam clar prioritatile, si va pune la dispozitia publicului cu venituri mici locuri in cabana de o stea din spatele hotelului de trei stele de la Predeal. Da' cu PDSR-ul va inhaitati la guvernare?, intreaba, folosind, ce-i drept, o formulare eufemistica, realizatorul. Pai, sa vedeti, c-o fi, c-o pati, da' de ce nu?, da' poate n-o sa fie nevoie, a scaldat-o putin Stolo, aceasta fiind, de fapt, singura intrebare cu mai multe variante de raspuns. Spre disperarea scepticilor, care sustin sus si tare ca in Romania nu se va schimba in veci nimic, am avut, iata, in doua editii consecutive ale emisiunii "Marius Tuca Show" dovada vie ca viata se schimba, vorba unui post de radio in voga. Fat-Frumosul politicii romanesti s-a transformat peste noapte in zmeul zmeilor, devorator de hoti, iar omul-cu-masca-de-fier a devenit un fel de "zimbici", de crapa Iliescu de invidie. Primul, l-am numit pe liderul PD Petre Roman, ii trage sus si tare cu reinstaurarea legalitatii, in timp ce Stolojan circumscrie tot ce misca-n tara asta, riul, ramul, atributiilor pe care Constitutia i le stabileste presedintelui. Si cum domnia sa tocmai a declarat ca isi doreste o revizuire a Constitutiei in sensul "clarificarii atributiilor presedintelui", n-ar fi rau ca legea legilor sa prevada si obligativitatea ca orice candidat la presedintie sa cunoasca pe dinafara, inclusiv titlul, imnul partidului care il propulseaza spre Cotroceni. Si, la o adica, daca doreste domnul Tuca sau oricine altcineva, sa poata sa-l interpreteze, solo, sau in duet cu prim-vicepresedintele partidului. RADU PREDA Candidatul PD la Primaria Iasi a trecut cu arme si bagaje la PDSR La Iasi s-a produs ieri o adevarata lovitura politica. Gheorghe Nichita, fostul candidat al Partidului Democrat pentru functia de primar al municipiului Iasi, a trecut la PDSR. "S-au organizat trei tururi pentru alegerea presedintelui organizatiei municipale a Partidului Democrat, numai ca sa fiu schimbat. Acum, presedinte la municipiu este subprefectul Spiridon Cretu, care nu doreste sa fie inscris pe listele de deputati si toata lumea-i fericita. La PDSR nu am pretentia sa fiu trecut pe vreo lista, dar macar nu mai asist la niste masinatiuni abjecte", a declarat in exclusivitate pentru "Evenimentul zilei" Gheorghe Nichita. O data cu el, la PDSR a trecut si o parte covirsitoare a organizatiei de tineret a PD. Miscarea lui Nichita are si un alt aspect. PD nu-l mai sprijinea nici pentru postul de manager al Regiei de Apa, dupa alegeri, el avind posibilitatea de a ramine pe drumuri. Senatorul Ioan Solcanu a declarat, radiind de fericire: "Gheorghe Nichita este un profesionist care o sa faca o adevarata infuzie de tineret in partidul nostru. Ma bucur ca alti zeci de membri ai PD vin catre PDSR". Pierderea pentru PD este una extrem de mare, deoarece Gheorghe Nichita, prin actiunile sale, reusise sa imbunatateasca mult imaginea partidului prin suflul nou pe care-l impusese in campania electorala pentru alegerile locale. La sfirsitul Conferintei de presa, Gheorghe Nichita a anuntat ca 104 membri PD l-au urmat la PDSR. CATALIN DUMITRESCU Mircea Druc va candida pe listele PD Mircea Druc, fost premier al Republicii Moldova si fost candidat la Presedintia Romaniei, ar putea intra in Partidul Democrat, dupa cum sustin surse din aceasta formatiune politica, grupare curtata in preajma campaniei electorale de mai multe personalitati. La ultima sedinta a Biroului Permanent National al PD, vicepresedintele Bogdan Niculescu-Duvaz a primit "misiunea" de a purta tratative cu Druc pentru viitoarea inscriere a acestuia in rindul democratilor. PD ar fi interesat de candidatura lui Mircea Druc pe listele parlamentare in unul din judetele moldovenesti ale Romaniei. Mircea Druc s-a nascut la 25 iulie 1941 in Basarabia, este absolvent a doua facultati, una de filologie, cealalta de psihologie, doctorand si a activat ca profesor la mai multe institute de invatamint superior. Din mai 1990 pina in mai 1991 a fost prim-ministru al Republicii Moldova, functie din care a fost destituit de coalitia prosovietica din parlamentul moldovean. La 20 mai 1990 a candidat la Presedintia Romaniei, propus si sustinut de ecologistii de pe ambele maluri ale Prutului. Devine presedinte al Consiliului National al Reintregirii, fondat la Iasi la 24 ianuarie 1992, intre 1992 si 1993 fiind presedintele Frontului Popular Crestin Democrat din Moldova. In urma cu citeva luni, a intrat in PUNR primind functia de presedinte al Consiliului National. Mircea Druc a avut o relatie buna cu Petre Roman pe vremea cind amindoi erau premieri. "Relatiile cele mai corecte au fost cu omologul meu Petre Roman. Cu el am rezolvat toate problemele abordate. Ne-a ajutat, ne-a acordat aproape trei mii de burse", afirma Mircea Druc intr-un interviu acordat lui Vartan Arachelian acum trei luni. Fostul prim-ministru moldovean ar putea intilni in PD un alt fost prim-ministru, pe Radu Vasile. Acesta are toate sansele sa obtina un loc eligibil pe listele PD, avind in vedere bunele relatii pe care le-a avut cu democratii pe durata guvernarii sale si in special cu fostul ministru al transporturilor Traian Basescu. Alaturi de Radu Vasile va veni si presedintele executiv al PPDR, Sorin Lepsa. Conform unor surse democrate, partidul lui Radu Vasile ar urma sa fie absorbit de PD, dar numai Radu Vasile si Sorin Lepsa ar avea locuri "rezervate" pe listele parlamentare. NARCISA IORGA Manolescu a depasit planul de semnaturi Nicolae Manolescu ne-a declarat ieri ca estimeaza la peste 300.000 numarul de semnaturi strinse deja pentru sustinerea candidaturii lui Mugur Isarescu la Presedintia Romaniei. Pentru a putea face insa centralizarea tuturor listelor cu astfel de semnaturi, fiind asteptate si "donatiile" din partea partidelor care il sprijina pe independentul Isarescu, Nicolae Manolescu "sta la mina" hotaririi judecatoresti de "atestare" a grupului al carui lider este. Deoarece Isarescu tine la statutul sau de independent, denumirea grupului initiat de Manolescu nu face nici o referire la viitorul candidat independent. Astfel, acest grup de sprijin se va numi "Incredere in Romania de miine". Pe de alta parte, surse PNTCD ne-au declarat ca taranistii au strins aproximativ 150.000 de semnaturi pro Isarescu si spera ca pina pe 5 septembrie sa adune "prin forte proprii" cele 300.000 de semnaturi necesare. CRISTINA SOFRONIE PDSR pregateste un horticultor pentru agricultura Dat fiind ca PDSR va avea, cel mai probabil, un rol decisiv in formarea viitorului guvern, in jurul liderilor importanti ai partidului a inceput o vinzoleala de nedescris a aspirantilor la viitoarele fotolii ministeriale. Un exemplu in acest sens este Ovidiu Natea, fost functionar al Directiei Agricole Mures, care vizeaza, pe filiera Adrian Nastase, portofoliul Agriculturii. De profesie horticultor si cu o experienta "subtire" intr-un judet nu tocmai agricol, Natea isi bazeaza pretentiile pe prietenia care l-a legat de Angelo Miculescu, socrul lui Nastase, actualmente decedat. Surse din PDSR sustin ca Natea nu ar fi deloc strain de marile tunuri trase de Miculescu, afaceri tocate pe larg de presa vremii. Mai mult, aceleasi surse ne-au declarat ca Natea s-a ocupat indeaproape de vila lui Nastase de la Cornu. Deci, "pilele" pe care i le pune numarul doi din partid au motivatii complexe. Daca Iliescu va ceda presiunilor, n-ar fi exclus ca anul viitor sa ajungem sa mincam flori. ( St.T. ) Athanasiu compara negocierile PSDR-PDSR cu alianta PNTCD-UFD Presedintele PSDR, Alexandru Athanasiu, a declarat ieri ca nu intelege de ce partidul sau trebuie sa plece de la guvernare pentru ca poarta negocieri cu PDSR, din moment ce PNTCD, care a lansat aceasta idee, a intrat deja in alianta cu UFD, care este un partid din opozitie, informeaza Mediafax. Athanasiu a spus ca partidul sau a demonstrat in mai multe rinduri ca are onoare si ca el personal este de parere ca atunci cind ti se retrage sprijinul trebuie sa pleci singur. Athanasiu nu a dorit sa precizeze daca va parasi guvernarea in cazul unei reusite a negocierilor cu PDSR sau daca va interpreta cererea PNTCD drept "o retragere a sprijinului". Prim-vicepresedintele PNTCD Ioan Muresan a apreciat, miercuri seara, ca PSDR trebuie sa paraseasca guvernul in cazul in care se va alia cu PDSR, un partid neputind sa se plaseze atit la guvernare, cit si in opozitie. Grupul Remes negociaza preluarea Partidului Liberal Monarhist Grupul liberalilor "razvratiti" se afla, in momentul actual, in fata unei dileme de rezolvarea careia atirna viitorul lor politic: a fi sau a nu fi partid. Desi chiar in declaratia data la 23 august, prin care anuntau ca nu mai recunosc actuala conducere a PNL, au manifestat clar intentia de a crea o noua formatiune politica, acest lucru este ingreunat de factorul timp. Este destul de putin probabil ca, pina la 12 octombrie, data inceperii campaniei electorale, "liberalii-Remes" sa reuseasca nu numai sa stringa cele 10.000 de semnaturi necesare inregistrarii unui partid, dar si sa obtina o sentinta judecatoreasca de inregistrare a viitoarei formatiuni politice. Acesta este, de altfel, si motivul pentru care intilnirea de ieri dintre conducerea CDR-2000 si reprezentantii grupului liberalilor "razvratiti", Laurentiu Priceputu si Sorin Botez, a fost pur formala. Nu s-a negociat nimic, urmind ca discutiile sa fie reluate la sfirsitul saptaminii viitoare, cind, potrivit lui Laurentiu Priceputu, lucrurile vor fi clarificate. Pe linga dilema respectiva, "liberalii-Remes" au si citeva certitudini. Prima dintre ele este aceea ca doresc sa colaboreze, in aceste alegeri, cu CDR-2000. A doua, ca s-a reusit stringerea a 3.000 de semnaturi pentru infiintarea unui nou partid si exista deja 14 filiale, care au 400 de membri activi. Dilema "liberalilor-Remes" ar avea si o solutie: ca aceasta structura, formata din toti cei care au semnat pentru ideile "grupului Remes", sa se "grefeze" pe structura unui partid deja inregistrat, urmind ca, ulterior, numele formatiunii politice respective sa fie schimbat in "Partidul National Liberal-Bratianu". Acest lucru ar presupune ca cei care au semnat pe listele pentru infiintarea noului partid sa faca cerere de inscriere in formatiunea politica al carei nume ar urma sa fie modificat. Pina acum, pe adresa "grupului-Remes" au sosit sase asemenea oferte, de la partide mici, dar dornice sa aiba un viitor politic. Printre acestea se numara Partidul Liberal Monarhist si Partidul Alternativa Verde Ecologista. Conditia principala pentru ca o astfel de varianta sa se realizeze este, potrivit lui Laurentiu Priceputu, aceea ca formatiunea politica "aleasa" sa-si schimbe titulatura, sa doreasca si sa fie in stare sa adopte linia politica a "liberalilor-Remes". "Nu as respinge astfel de avantaje in atare situatie", a spus Priceputu, care a adaugat ca, pe de alta parte, incearca, pe cit posibil, sa adune, pina la sfirsitul saptaminii viitoare, cele 10.000 de semnaturi. In cazul in care dilema de care atirna soarta politica a "grupului-Remes" nu-si va gasi, dintr-un motiv sau altul, solutia, exista si o varianta "de avarie", anume aceea a transformarii in organizatie civica si colaborarii, in aceasta formula, cu CDR 2000. Laurentiu Priceputu sustine ca varianta transformarii in formatiune civica si a oferirii, in atare conditii, a unor locuri pe listele partidelor componente ale CDR-2000 pentru citiva membri ai "grupului-Remes" a fost abordata "tangential" la discutiile de miercuri cu liderii aliantei. Pina la sfirsitul saptaminii viitoare, "liberalii-Remes" trebuie sa rezolve dilema: a fi sau a nu fi partid, deoarece aceasta este data-limita impusa de liderii CDR-2000. MADALINA SISU Bref Madalin Voicu si biciul Deputatul Madalin Voicu vrea sa se infiinteze Ministerul pentru Siguranta si Ordine Publica. Rolul sau? "Va trebui sa aiba pentru infractori semnificatia de bici si pentru romanii cinstiti cea de brat ocrotitor". Initial, Madalin Voicu intentiona sa propuna o lege prin care "toti cei ce fura si jefuiesc cu nonsalanta aceasta tara si pe romani sa li se taie o mina". Deputatul recunoaste insa ca a renuntat la aceasta idee deoarece, existind atit de multi hoti, "in curind Romania ar deveni o natiune de ciungi si damblagii". ( T.G. ) Salagean inca mai spera Lista candidatilor la parlamentare a ApR naste razboi. Viorel Salagean ne-a declarat ca primele locuri la Senat si la Camera Deputatilor pentru Bucuresti nu au fost stabilite, asa cum declarase Doru Viorel Ursu, in urma cu doua zile. "Doru Viorel Ursu l-a rugat pe Melescanu sa accepte sa candideze la Bucuresti, la Senat, si nu la Ploiesti. Melescanu a declarat ca, in principiu, accepta. Nu s-a pus in nici un fel problema numarului unu la Capitala pentru Camera Deputatilor, unde se afla o singura candidatura, stabilita cu mai mult timp in urma, impreuna cu Teodor Melescanu, adica candidatura mea", ne-a precizat ieri Viorel Salagean. ( T.G. ) Corneliu Turianu in ApR Senatorul Corneliu Turianu se inscrie in ApR. El a fost invitat la Conventia Nationala Extraordinara a ApR, de simbata. "Este adevarat. Voi vedea exact termenii adeziunii mele dupa Conventie. Mi s-a promis un loc la Senat, dar pe mine ma intereseaza un singur lucru: sa intru intr-un partid care are in program un punct legat de reforma in justitie", ne-a precizat Turianu. ( T.G. ) 