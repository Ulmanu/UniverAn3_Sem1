 Punct culminant in operatiunea "Schimbarea la fata a presedintelui" Iliescu recunoaste ca Mihai I este rege! Nu cu mult timp in urma, Ion Iliescu semna un apel adresat tuturor romanilor "din tara si din lume", alaturi de Patriarhul Bisericii Ortodoxe Romane IPS Teoctist si fostul suveran Mihai I. Trecem peste continutul apelului, dat publicitatii la vremea respectiva, si nu putem sa nu remarcam ca, pentru prima data, Ion Iliescu recunoaste ca Mihai I este Regele Romaniei. Si aceasta deoarece Mihai I a semnat, pur si simplu, "Regele Mihai I", titulatura la auzul careia pe Ion Iliescu il treceau altadata fiorii. Ramine in amintire campania antimonarhica din 1996 a PDSR si a lui Ion Iliescu, cind sloganul "CDR va aduce monarhia" era la mare pret pentru actualul sef al statului. Si, pentru ca supliciul sa fie complet, actualul sef al statului - autodeclarat in repetate rinduri drept "liber-cugetator"- a mers pina la "sacrificiul suprem", asternindu-si semnatura pe un document care se incheie cu formula: "Asa sa ne ajute Dumnezeu!". COSTIN NICOLAE Mircea Geoana a luat o scama de pe haina premierului Nastase Conflictul diplomatic intre Romania si Ungaria este pentru prima data recunoscut deschis de catre ministrul de externe Mircea Geoana. "La aceasta ora, legea Statutului maghiarilor desparte Ungaria de Romania", a declarat, luni seara, seful diplomatiei romane pe un post national de televiziune. Lasind la o parte limbajul ambiguu al diplomatiei, Mircea Geoana a afirmat ca "sint momente de dificultate, iar pozitiile noastre difera masiv". Geoana a tinut sa precizeze de mai multe ori ca argumentele Romaniei impotriva legii sint foarte bine bazate, mai ales ca la formularea lor nu au contribuit numai expertii Ministerului de Externe, dar chiar si primul-ministru Adrian Nastase, care "este cel mai bun expert in drept international pe care il are Romania, o adevarata forta profesionala". Mai mult decit atit, Geoana a adaugat ca in demersurile sale ca presedinte in exercitiu al OSCE a fost intotdeauna sprijinit de intregul guvern si "mai ales de catre primul-ministru". Chiar si in legatura cu deplasarea sa la Washington, unde se va intilni cu 15 senatori americani pentru a face lobby in vederea invitarii Romaniei la Praga pentru aderarea la NATO, Geoana a specificat ca s-a consultat cu premierul inainte de a incepe actiunea. Probabil ca, in acest fel, ministrul de externe vrea sa contracareze zvonurile conform carora intre el si premierul Nastase ar exista neintelegeri majore. Cit despre legea statutului, Romania asteapta pina una-alta decizia din octombrie a Comisiei de la Venetia, care urmeaza sa se pronunte asupra documentului aprobat de Parlamentul Ungariei. TEODORA GEORGESCU Plictisit sa stea degeaba in borcanul PSD, Pruteanu "Zacusca" vrea la sticla! De vreo citeva luni, mai precis imediat dupa instalarea noii puteri, senatorul George Pruteanu are un fix reactivat: "Doar o vorba sat-i mai spun". El tine mortis ca emisiunea pe care a avut-o pe TVR timp de doi ani (1997-1999) sa fie reluata la televiziunea publica. In luna mai a acestui an, senatorul s-a ciondanit in termeni amiabili cu presedintele SRTV, Cristian Hadji-Culea, pe aceasta tema. Hadji-Culea a venit cu legea, Pruteanu cu "hai, mai, ca se poate". Problema e urmatoarea. Un om care face parte dintr-un partid sau o formatiune politica poate avea o emisiune la televiziunea publica sau nu? Orice persoana care realizeaza, produce, redacteaza sau coordoneaza emisuni sau programe face parte din personalul de specialitate al SRTV, iar acest personal nu poate fi inregimentat politic s.a.m.d. O zice Legea 41 /1994 privind organizarea si functionarea SRR si SRTV. Senatorul George Pruteanu a venit cu urmatorul contraargument: aceasta prevedere nu se aplica si colaboratorilor televiziunii nationale si, oricum, emisiunea nu va avea caracter politic. Exista insa un Regulament de Organizare si Functionare a SRTV care, printre altele, prevede ca nu pot fi salariati ai SRTV si nici colaboratori, in calitate de realizatori, prezentatori, producatori etc., persoane care fac parte din personalul salarizat al autoritatilor publice etc. Acestea fiind scrise, senatorul George Pruteanu nu poate "sa spuna o vorba pe TVR", incalcarea sau nerespectarea unei legi fiind de competenta tribunalului si nu a vreunei comisii parlamentare. Cu alte cuvinte, nici presedintele Comisiei pentru cultura din Camera Deputatilor, Mihai Malaimare, si nici cel din Senat, Adrian Paunescu, n-au nici o competenta in afara de aceea de a-si da cu parerea cu privire la reluarea sau nu a emisiunii. Daca in TVR nu se poate, s-ar putea, de pilda, in Tele 7abc. Sorin Fodoreanu, directorul general-adjunct al postului de mai sus, i-a propus deja lui Pruteanu sa vina la el cu tot cu emisiune, numai sa se cheme altfel, "ca totul sa fie nou", nu de alta. Si TVRM (Televiziunea Romania de Miine) il vrea pe senator, dar acesta le-a propus altceva: un talk-show politic trasnet, cu 2-3 invitati, croit pe ideea de "contradictorialitate si infruntare". Pruteanu nu vrea decit TVR-ul, si pentru asta, e dispus sa lase de la el: "Nici la bani nu-s pretentios". RADU MEIROSU Chirita retuseaza "Harta vrajbei taraniste" In legatura cu articolul "Harta vrajbei taraniste" din ziarul de vineri, 27 iulie 2001, Comitetul de Organizare a Congresului Extraordinar al PNTCD din 17-19 august 2001 va informeaza ca in materialul sus-amintit s-au strecurat citeva inexactitati in ceea ce priveste numarul corect al filialelor care vor fi prezente, prin delegatii desemnati, la Congresul din 17-19 august 2001. Aceste erori se datoreaza unei confuzii in ceea ce priveste criteriile de mentionare a filialelor judetene. Astfel, dupa toate excluderile, suspendarile din functii si dizolvarile conducerilor statutare ale unor filiale, daca am respecta logica domnului Ciorbea ar insemna ca toti membrii de partid sustin congresul dumnealui. De aceea, pentru a clarifica situatia, va facem un scurt istoric al evenimentelor si va mentionam numarul exact de filiale care sustin una sau cealalta tabara. La sedinta BNC din 6 iulie 2001, membrii prezenti au refuzat sa recunoasca delegarea atributiilor de presedinte prim-vicepresedintelui Vasile Lupu, incalcind grav Statutul. In raport cu aceasta situatie, dl Vasile Lupu a declarat ca nu mai poate participa la sedinte in care se incalca prevederile statutare. Membrii BNC au declarat presei ca dl Vasile Lupu si-a dat demisia inainte de a parasi sedinta. Nici procesul-verbal, nici inregistrarea sedintei nu consemneaza demisia domnului Vasile Lupu. A fost convocat, in lipsa cvorumului, congresul in luna decembrie. Constatind ca nici BNC din 6 iulie, nici Delegatia Permanenta din 7 iulie nu au fost in cvorumul legal pentru a convoca congresul, 23 de organizatii judetene, prin presedintii intruniti la Cluj in ziua de 9 iulie, au convocat in mod statutar Congresul Extraordinar al partidului in perioada 17-19 august 2001 pentru a iesi din criza si a restabili legalitatea la nivelul conducerii nationale. Desi prevederea Statutului este imperativa, BNC a refuzat sa tina cont de decizia celor 23 de organizatii si a replicat dizolvind conducerea a 22 de organizatii judetene pentru simplul motiv ca acestea si-au exercitat in mod statutar dreptul de a convoca un Congres Extraordinar. Avind in vedere toate aceste fapte, atragem atentia ca toate deciziile luate de domnul Ciorbea, stampilate si semnate in calitate de presedinte interimar, sint ilegale. In acest sens, hotaririle legale din teritoriu (si in acest sens sustinerea pentru Congres) nu pot fi luate decit de conducerile filialelor care erau in functie pina la data de 6 iulie (si care sint si acum de drept). Congresul din 17-19 august 2001 este sustinut de urmatoarele filiale: Satu-Mare, Bihor, Timis, Caras-Severin, Mehedinti, Olt, Vilcea, Giurgiu, Calarasi, Tulcea, Braila, Prahova, Brasov, Iasi, Neamt, Galati, Vrancea, Bistrita-Nasaud, Gorj, Cluj, Galati, Sectorul 4, Sectorul 5, Vaslui, Arges, Sibiu. Congresul din 14 august este sustinut de urmatoarele filiale: Maramures, Botosani, Buzau, Dolj, Arad, Sectorul 1, Sectorul 3, Sectorul 6. Filiale impartite: Suceava, Bacau, Constanta, Ilfov, Sectorul 2, Hunedoara Filiale nehotarite: Mures, Harghita, Covasna, Ialomita, Dimbovita, Teleorman, Alba. CALIN CATALIN CHIRITA Lui Lupu i se ofera Circul de Stat pentru organizarea congresului Calin Catalin Chrita a oferit ieri echipei interimare de conducere a PNTCD drept compensatie pentru pierderea salii Teatrului National pentru congresul din 14 august a.c., o alta locatie, care se afla in subordinea Primariei Generale a Capitalei: Circul de Stat. Ex-primarul de la sectorul 5 s-a jurat ca nu el i-a suflat lui Ciorbea sala de la Teatrul National, preocuparea majora a tandemului Chirita-Lupu fiind recistigarea birourilor din sediul central al PNTCD, dar si a stampilelor partidului. Un adevarat razboi juridic a inceput pentru recuperarea acestora. Conducerea interimara a PNTCD va fi potopita de cel putin 23 de procese, dintre care cinci sint pe rol, iar alte 18 vor urma in curind, a amenintat ieri Chirita, care a convocat conferinta de presa intr-o incapere a Primariei Generale a Capitalei, insitutie unde este viceprimar. O intrebare retorica l-a obsedat ieri pe Chrita: "Pe cine mai reprezinta Victor Ciorbea?" Foarte suparat, viceprimarul Capitalei a aratat ca, de fapt, "Ciorbea doreste desfiintarea PNTCD pentru a-l inlocui cu clientela politica a ANCD". A urmat rafuiala cu Remus Opris, care pentru PNTCD "nu a fost purtator de cuvint, ci purtator de intrigi". CRISTIAN OPREA Bref Lupta pentru sediu si la PNTCD Neamt Ca si in alte filiale taraniste, si PNTCD Neamt are probleme cu impartirea sediului intre gruparile rivale. Fostul vicepresedinte al PNTCD Neamt, Gabriela Radu, a refuzat sa predea cheile sediului filialei noii conduceri interimare. Presedintele interimar Cristian Tomulet a declarat ca a incercat sa preia sediul la sfirsitul saptaminii trecute, dar nu a reusit deoarece fosta conducere, care nu recunoaste nici conducerea interimara si nici deciziile acesteia, nu i-a dat cheile.(L.P.) Ghiocel cu Bombonel Premierul Adrian Nastase este atent la cele mai mici detalii privind imaginea sa reflectata in mass-media, chiar si in timpul vacantei. Astfel, el l-a insarcinat pe purtatorul de cuvint al guvernului, Claudiu Lucaci, sa dea publicitatii un comunicat in care acesta precizeaza ca primul-ministru nu se afla "gazduit" la fosta vila din Neptun a lui Ceausescu, "Nufarul", ci citeva sute de metri mai departe, in vila "Ghiocelul", aflata in administrarea RAAPPS. Si, "pentru evitarea aparitiei unor speculatii", in comunicat se mai spune ca premierul se va afla, in saptamina 6-13 august, in Delta Dunarii.(L.P.) Sefia PNL Suceava, rivnita si de doi studenti Alice Hertog si Gabriel Vatavu, in virsta de 23, respectiv 25 de ani, si-au anuntat intentia ieri, intr-o conferinta de presa, de a candida la sefia PNL Suceava. Alice Hertog spune ca va candida la aceasta functie deoarece, in opinia sa, tinara generatie trebuie sa aiba un cuvint in conducerea partidului. La rindul sau, Gabriel Vatavu a declarat ca acesta este un semnal pentru implicarea tinerilor in politica si nu a evitat sa precizeze ca, dupa un timp, te plictisesti sa lipesti afise. Alaturi de cei doi, in cursa pentru postul de presedinte al PNL Suceava au mai intrat pina acum senatorul Gheorghe Flutur, care asigura interimatul functiei, si vicepresedintele organizatiei judetene, Mihai Aurel Steiciuc. ( T.A.) Hotline Nastase-Hrebe Premierul Adrian Nastase l-a vizitat pe Viorel Hrebenciuc la spital chiar in ziua in care premierul francez Lionel Jospin a parasit Romania. Conform unui comunicat al guvernului, Nastase "este preocupat in continuare de stadiul evolutiei starii de sanatate a domnului Hrebenciuc, si se afla in contact telefonic permanent cu acesta". Viorel Hrebenciuc a suferit, la inceputul saptaminii trecute, un atac de cord si se afla internat la Spitalul Universitar din Bucuresti.(L.P.) Legea de privatizare a Sidex va fi gata luna aceasta Textul legii de privatizare a Sidex va fi elaborat in a doua parte a lunii august. Deocamdata, asa cum a declarat ministrul autoritatii pentru privatizare, Ovidiu Musetescu, in aceasta saptamina se va forma o echipa de specialisti ai APAPS care sa inceapa elaborarea textului actului normativ. Comisia guvernamentala care pregateste privatizarea Sidex si Comisia economica a Senatului s-au intilnit ieri pentru a discuta acest subiect. Ele au stabilit ca procesul privatizarii Sidex sa fie "total transparent". Pentru ca privatizarea Sidex sa fie facuta efectiv pina la sfirsitul lunii octombrie este necesar ca acest proiect de lege sa faca obiectul unei ordonante de urgenta a guvernului sau al unei propuneri legislative care sa fie adoptata de parlament in regim de urgenta. (T.G.) [15][pl.dll?rid=expresro] 