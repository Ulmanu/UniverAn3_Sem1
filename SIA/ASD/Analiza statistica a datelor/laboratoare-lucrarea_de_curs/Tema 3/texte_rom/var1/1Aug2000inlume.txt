 Pescar bulgar, la un pas de moarte Crocodilii ataca pe Dunare! Un pescar bulgar a fost atacat de un crocodil in Dunare, la 10 kilometri de Nicopole (situat pe malul bulgaresc al fluviului, in dreptul orasului Turnu-Magurele) transmite presa locala. Barbatul a fost transportat la spitalul din localitate, unde i s-a acordat primul ajutor. Medicii sustin ca nu au mai vazut o asemenea rana. Autoritatile romane au fost avertizate de prezenta crocodilului in apele fluviale. Patru salupe militare au incercat, fara succes, sa dea de urma animalului, sustine cotidianul "Briag", care apare la Ruse. Pescarii bulgari cred ca aligatorul provine de la o crescatorie, de unde a scapat si a ajuns in Dunare. Cotidianul "Standart" nu exclude posibilitatea ca persoana atacata si martorii oculari sa fi exagerat, din diferite motive, proportiile animalului care l-a atacat pe pescarul bulgar. PETIO PETKOV Masina impinsa de Soare 7000 de kilometri O masina care functioneaza cu energie solara a reusit sa traverseze aproape in intregime Canada de la est la vest, parcurgind in total 7.043 de kilometri, transmite AFP. Plecata din Halifax (estul Canadei), pe 1 iulie, masina, acoperita cu celule solare si semanind la forma cu o farfurie zburatoare, a sosit la sfirsitul saptaminii trecute la Vancouver, in vest, depasind vechiul record mondial, de 4.000 de kilometri, transmite AFP. Masinuta, botezata "Stralucire", este dotata cu un dispozitiv de inmagazinare a energiei solare pe care o redirectioneaza, la nevoie, catre niste acumulatori care alimenteaza motorul electric. "Stralucire" a avut o viteza medie de 80 de kilometri pe ora pe drumurile libere si de 55 de kilometri pe ora in oras. La construirea ei au lucrat timp de doi ani 15 studenti de la Universitatea Queens din Ontario. ISABELLA ALEXANDRESCU Soferii brazilieni se dopeaza cu Rebite, drogul care te tine treaz opt zile la rind Aproximativ 200.000 de soferi din Brazilia conduc sub influenta diverselor droguri, intre care canabisul, crackul, cocaina sau un melanj de amfetamina, alcool si doze puternice de cafea si coca-cola, se arata intr-un studiu realizat de Universitatea din Sao Paulo. Acest cocktail de droguri numit "rebite" indeparteaza somnul, ceea ce permite consumatorilor sa ramina treji chiar si opt zile la rind, precizeaza studiul, ale carui rezultate au fost publicate vineri de presa braziliana. Dependenta de droguri a soferilor profesionisti se poate explica si prin necesitatea de a conduce cit mai mult timp posibil pentru a cistiga mai mult, precum si prin teama de a opri pentru ca pot fi agresati pe sosele, se arata in studiul amintit. Cu o medie de 6,2 zile de lucru pe saptamina, soferii profesionisti sint implicati in 42 la suta din cele 28.900 de accidente care au avut loc pe soselele Braziliei in cursul primului trimestru al acestui an, acestea soldindu-se cu 1.678 de morti si 16.317 raniti. CAMELIA MUNTEAN Reporterul "Evenimentului zilei" acreditat la Expozitia 2000 Hanovra a facut Ocolul Pamintului in 80 de ore De fiecare data, o expozitie mondiala este unul dintre evenimentele cele mai importante de peste an. Fiecare tara incearca sa prezinte ceea ce are mai bun, mai nou, mai caracteristic, mai atragator. Vizitatorul unei astfel de expozitii are sansa sa faca un pseudoocol al Pamintului, trecind pe la pavilioanele si standurile celor 120 de tari participante. Asa a facut si reporterul "Evenimentului zilei" care, pret de 80 de ore si o pereche de pantofi, a incercat sa gaseasca in fiecare loc acel ceva specific si interesant pentru cititorii ziarului nostru. Arabii n-au reusit sa-si cheltuiasca tot bugetul Primul lucru pe care il vezi la Expo 2000 Hanovra, daca intri pe poarta sudica, este pavilionul Emiratelor Arabe Unite. Construit in forma de cetate a desertului, pavilionul este inconjurat de nisip adus cu mare cheltuiala de la el de acasa, din Emirate. Explicatia e simpla: arabii n-au reusit sa cheltuiasca decit 40 din cele 80 de milioane de marci, cit a fost bugetul alocat pentru acest eveniment. Acest lucru l-a infuriat intr-atit pe seic incit a spus ca ii impusca pe organizatori daca nu gasesc repede solutii pentru cheltuirea pina la ultimul pfening a sumei prevazute. Au fost aduse si camile, care insa au racit repede. Tot in zona, mongolii si-au instalat yurt-ele traditionale, iar cei din Yemen au facut o replica a portii orasului Sana'a, in curtea careia au amenajat un bazar in toata regula. Ideea bazarelor e folosita si in imensa hala a Africii, unde te poti tirgui cite o jumatate de ora pentru o statueta de abanos, margele si bijuterii din fildes ori argint sau tot felul de parfumuri. Francezii au plantat vita-de-vie Portughezii au facut un pavilion din lemn de pluta (sint cei mai mari exportatori din lume), japonezii au folosit hirtie reciclata, olandezii au catarat o padure la etajul doi al unei cladiri futuriste, indienii iti ghicesc in palma, la nepalezi te reculegi, ca intr-un templu, cu ochii inchisi, la finlandezi e o incapere in care nu se intimpla nimic, e liniste, semiintuneric, iar din cind in cind se aude un zgomot ciudat, de blocuri de gheata crapind, spargindu-se. Moldovenii au construit o casa taraneasca, in hala Rusiei, francezii au plantat vita-de-vie in fata pavilionului si vor sa faca vin la toamna, elvetienii au un fel de labirint cu 99 de pereti din lemn, imbinat astfel incit nu s-a folosit nici un cui, cei din Monaco au adus sase iahturi si proiecteaza filme excelent facute pe ecrane valurite, iar australienii vind bumeranguri si afiseaza zeci de bancnote ale viitorului, intre care si cea romaneasca, de 2000 de lei. Nemtii, care au platit 120 de milioane pentru pavilion, te aduc pe sase "poduri catre viitor" intr-o sala imensa, tapetata cu ecrane (inclusiv pe tavan si pe podea) pe care ruleaza filme care curg unul intr-altul intr-o frenezie impresionanta. Romania a profitat de absenta Statelor Unite La expozitia din acest an, Romania a avut noroc cu Statele Unite. Americanii au decis sa nu participe, dupa ce si-au facut citeva calcule de rentabilitate. (Oricum, ei sint cei mai prezenti aici; peste tot se afla restaurante McDonald's si automate de Coca-Cola). Organizatorii s-au trezit atunci cu un pavilion liber. Romanii au profitat de aceasta situatie si, pentru o cheltuiala ceva mai mare (buget total de 12 milioane de marci, bani publici), au trecut de la un stand anonim aflat intr-o hala oarecare intr-un pavilion original, gindit de arhitectul Doru Comsa, rezident in Elvetia. Peretii sint alcatuiti din plante agatatoare (exact 2.600 de bucati), acoperis si podea din lemn de carpen, fag, paltin etc. In permanenta se aude ciripit de pasari si, din cind in cind, vuiet de valuri. In unele dupa-amieze, vin chiar pasari adevarate, atrase de cele inregistrate pe banda. Intr-un colt, un amfiteatru reprezentind muntii, in care sed si cugeta 11 statui din lemn (autor Aurel Vlad) in pozitii specifice romanilor: brate incrucisate, meditatie, privire in gol, contemplativa. Jos se afla "padurea orizontala", un fel de pardoseala facuta din lemn de diferite esente, toate cite se gasesc in padurile romanesti. E o lucrare mult prea subtila, pe care lumea calca nonsalant. Doar intr-o zi, un cuplu de virstnici cerceta cu atentie zona cu esentele de conifere. "M-am dus la ei intr-un suflet, vazind ca-s interesati, ca au prins mesajul, sa le explic", povesteste doamna Budu, unul dintre oficialii pavilionului. "Cautam un surub de la aparatul de fotografiat", au explicat insa cei doi. "In medie, pavilionul nostru e vizitat de peste 1.200 de oameni, zilnic", spune Alexandru Tatomir, directorul pavilionului. In jur de 500 de vizitatori sint colectionari de stampile, cei care tin mortis sa treaca prin toate pavilioanele si sa primeasca, drept marturie, "viza" tarii respective intr-un pasaport de vizitator pe care il poti cumpara cu 10 marci de la orice magazin din expozitie. Foarte multi ar vrea sa cumpere o sticla cu vin, un CD cu muzica populara, dar, spre deosebire de majoritatea celorlalte pavilioane, la al nostru nu se comercializeaza nimic, pentru ca asta ar fi implicat o contabilitate stricta, case de marcat Siemens (unul din sponsorii importanti ai expozitiei) si, considera organizatorii, prea multa bataie de cap. Una peste alta, cei care au vizitat expozitia vor retine si pavilionul Romaniei pentru ca este deosebit. Parem asa cum sintem: saraci, rurali, dar avind o tara frumoasa. Destul de demni insa, ceea ce e o imagine noua atasata Romaniei. CALIN HERA Deficit prognozat: 1,2 miliarde de marci Organizatorii expozitiei mondiale de anul acesta si-au facut niste calcule gresite. Poate din pricina tematicii, un pic prea filozofice ("Om-natura-tehnologie"), poate din cea a vremii proaste (cea mai friguroasa vara din ultimii 20 de ani) si mai ales din pricina pretului exagerat de mare al biletelor de intrare (69 DM, plus 20 DM taxa de parcare), la expozitie au sosit in prima luna mult mai putini vizitatori decit era estimat initial. In loc de 260 de mii de vizitatori pe zi, au venit abia in jur de 70-80 de mii. Deja nemtii si-au redus estimarile de la 40 de milioane de vizitatori, pe citi se bazau initial, la 20 de milioane - o estimare optimista. Oficialii expozitiei s-au resemnat cu un deficit final de aproximativ 1,2 miliarde de marci. Asa ca, potrivit principiului "unde merge miliardul, trece si milionul", au hotarit sa mai bage 50 de milioane de marci pentru o noua campanie publicitara, in care erou va fi Peter Ustinov. India in lacrimi: cel mai fioros bandit l-a rapit pe actorul cel mai iubit Unul dintre cei mai celebri si adulati actori indieni, Rajkumar, care a jucat in peste 200 de filme, a fost rapit de unul dintre cei mai temuti si vinati banditi din aceasta tara, Veerappan, care a asasinat pina acum 150 de oameni si a pacalit politia timp de 20 de ani. Rajkumar, in virsta de 72 de ani, a fost rapit de la ferma sa din satul Gajanur, situat in statul indian Tamil Nadu, impreuna cu ginerele si alti doi membri ai familiei sale, de o banda de 10-12 indivizi care au dat buzna in casa. Sute de admiratori ai actorului au iesit in strada, la Bangalore, pentru a scanda sloganuri ostile banditului, cerind autoritatilor sa il prinda pe acesta si sa le elibereze idolul. Ei si-au varsat nervii pe cladirile din jur, spargind cu pietre si sticle vitrinele magazinelor din jur. Veerappan nu a cerut inca nici o rascumparare. (I.A.) Milosevici, vinat de olandezi Guvernul iugoslav a prezentat ieri o inregistrare video cu patru olandezi despre care se sustine ca reprezinta o banda de "razboinici de duminica", arestati in Iugoslavia in timp ce planuiau rapirea sau uciderea unor iugoslavi acuzati de crime de razboi, intre care si Slobodan Milosevici. Ministrul iugoslav al informatiilor, Goran Matici, a declarat ca cei patru doar se prefac ca sint amatori, dar de fapt sint asasini trimisi de agentiile secrete occidentale pentru a-i furniza presedintelui Clinton un "cap" al ofensivei iugoslave in timpul summit-ului G8 de la Okinawa. Potrivit lui Matici, olandezii au fost arestati pe teritoriul Iugoslaviei chiar inainte de acest summit. "Serviciile de securitate iugoslave au pus mina pe patru membri ai unitatilor speciale olandeze a caror misiune era sa intre in Iugoslavia si, potrivit marturisirilor lor, sa incerce sa-l ucida pe Milosevici sau sa comita alte acte teroriste pe teritoriul nostru", a declarat Matici intr-o conferinta de presa. Unul dintre barbatii care apar pe inregistrarea video spune ca gruparea se afla in cautarea persoanelor acuzate de crime de razboi de catre Tribunalul Penal International (TPI) si marturiseste ca intentionau sa-l rapeasca pe presedintele Slobodan Milosevici, urmind sa-i taie capul. Statele Unite ofera recompense de pina la 5 milioane de dolari celor care furnizeaza informatii utile pentru arestarea lui Milosevici. (L.C.) Consiliul Europei va recunoaste rezultatul alegerilor din Iugoslavia Secretarul general al Consiliului Europei, Walter Schwimmer, a declarat ca rezultatele alegerilor prezidentiale si parlamentare anuntate pentru 24 septembrie in Iugoslavia si ale celor municipale care vor avea loc la aceeasi data in Serbia vor fi acceptate, insa daca scrutinul se va desfasura "in mod liber, echitabil si democratic si va permite libera exprimare a mediilor independente si participarea grupurilor din opozitie", se arata intr-un comunicat al Consiliului Europei. Schwimmer a adaugat: Daca aceste conditii prealabile nu sint respectate, trebuie sa ne temem de noi tensiuni in Balcani. Milosevici ar fi trebuit sa faca in asa fel incit sa apropie Serbia de Europa mai degraba decit sa o indeparteze de democratie, de statul de drept si de respectarea drepturilor omului".(I.A.) Knessetul l-a trimis in corzi pe Shimon Peres: Noul presedinte al Israelului, Moshe Katzav, este nascut in Iran Parlamentul israelian a surprins ieri comentatorii politici si presa internationala, furnizind o surpriza de proportii prin desemnarea candidatului likud (opozitia de dreapta), Moshe Katzav, in functia de presedinte al Israelului, relateaza AFP. Cei 120 de membri ai Knessetului l-au preferat pe Katzav, aproape necunoscut pe plan international, lui Shimon Peres, fost ministru de externe in cabinetul lui Yitzhak Rabin, premier interimar dupa moartea acestuia si laureat al Premiului Nobel pentru Pace, considerat favorit al acestui scrutin. Katzav a fost ales la al doilea vot, dupa ce, in primul tur, nici unul dintre cei doi candidati nu a primit cele 61 de voturi necesare. Katzav a obtinut initial 60 de voturi, iar Perez 57, la al doilea tur scorul a fost de 63 la 57, conditiile pentru desemnarea presedintelui fiind indeplinite. Consiliul Inteleptilor Torah, organ suprem al partidului ultraortodox Shass, a hotarit luni dimineata sa le lase celor 17 deputati ai acestei formatiuni libertatea de vot, aceasta pentru a-l favoriza pe Shimon Peres. Scrutinul a avut loc intr-o perioada de instabilitate, cind trei partide au parasit guvernul pentru a-si manifesta opozitia fata de summit-ul israeliano-palestinian de la Camp David. La rindul sau, ministrul de externe, David Levy, a declarat ca va demisiona miercuri, data la care parlamentul va vota eventualitatea organizarii de alegeri anticipate. Pentru prima data, seful statului a fost ales pentru o perioada de sapte ani, fata de cinci ani cit era mandatul pina in prezent. Campania celor doi candidati a avut drept tema uniunea nationala in cadrul societatii israeliene, sfisiata de disensiunile dintre clanuri, grupari religioase si etnice. Moshe Katzav, 55 de ani, membru al partidului de opozitie Likud, om politic rational si pragmatic, s-a straduit, insa fara rezultat, sa ajunga la conducerea partidului. El s-a opus de-a lungul timpului unor eventuale concesii teritoriale care ar fi putut fi facute palestinienilor pentru incheierea procesului de pace. Nascut in Iran, el a crescut in Israel si se prezinta drept un evreu practicant care respecta traditiile. CAMELIA MUNTEAN Chelsea Clinton, eminenta cenusie de la Camp David! Presedintele american Bill Clinton a apelat la sfaturile fetei sale, Chelsea, in virsta de 20 de ani, in timpul recentelor negocieri de pace palestiniano-israeliene, care au avut loc in Statele Unite, la Camp David. Aceasta informatie surprinzatoare a fost dezvaluita de un membru al delegatiei israeliene, care si-a sustinut afirmatiile cu fotografii. Acesta a spus plin de mirare: "Tot timpul era «Chelsea in sus, Chelsea in jos». Ce ar putea sti o tinara fata despre aceasta situatie?". Una dintre fotografii, facuta la Casa Alba cu o zi inainte ca negocierile de pace sa intre definitiv in impas, arata ca fiicei presedintelui i se dadea mare importanta: ea este surprinsa pe pelicula tinind un dosar si stind intre unii dintre "greii" administratiei americane: secretarul de stat Madeleine Albright, consilierul pe probleme de securitate nationala, Sandy Berger, mediatorul SUA, Denis Ross, si unul dintre membrii Consiliului National de Securitate, Bruce Riedel. "Am fost foarte surprinsi de toate astea. Bill Clinton ii da tinerei domnisoare nu numai un loc in fata, dar chiar un loc la masa de negocieri!" O sursa de la Casa Alba, care a negat vehement ca Chelsea a jucat vreun rol in negocieri, a admis, la vederea fotografiilor, ca Prima Fiica ar fi putut fi, intr-adevar, "un observator intimplator" la summit, pentru ca "este foarte interesata de politica". ISABELLA ALEXANDRESCU Germania a deschis portile pentru informaticienii romani Incepind de astazi, specialisti cu inalta calificare in domeniul tehnologiei informatiilor si comunicarii din Romania au posibilitatea sa primeasca aprobarea sau asa-numita "carte verde", de a lucra in Germania, se arata intr-un comunicat al Ambasadei Germaniei la Bucuresti. Persoanele interesate se pot adresa prin e-mail institutiilor care se ocupa de administrarea fortei de munca in Germania, respectiv Oficiul Federal al Muncii (Bundesanstalt fur Arbeitvermittlung), pe adresa "www.arbeitsamt.de" si Oficiul Central pentru Intermedierea Locurilor de Munca (Zentralstrelle fur Arbeitsvermittlung), la adresa "bonn-zav.it-experts@arbeitsamt.de", unde se pot gasi si mai multe informatii. Mai mult, angajatii pot contacta direct intreprinderi singulare din Germania fie raspunzind unor anunturi (care vor fi publicate si pe Internet), fie raspunzind unei solicitari venite din partea unei intreprinderi pe adresa "www.arbeitsamt.de". Solicitantii trebuie sa posede o diploma de studii superioare sau sa faca dovada unui venit anual de 100.000 de marci germane. Dupa ce solicitantii si intreprinderile cad de acord asupra contractului de munca, viitorul angajat poate sa-si ia asa-numita asigurare/garantare a permisului de munca de la Oficiul german de munca. Pentru aceasta, firma are nevoie de o dovada a diplomei de absolvire a facultatii, din partea solicitantului, redactata in limba germana. Dupa prezentarea permisului temporar de munca si sedere se poate solicita Consulatului German din Romania viza pentru (prima) intrare in Germania. Dupa intrarea in Germania, specialistii informaticieni pot solicita o aprobare de munca si sedere pentru o perioada de pina la trei ani. La cerere exista posibilitatea ca durata sederii sa fie prelungita pina la cinci ani. In cursul acestor cinci ani, angajatul poate schimba firma. Totodata, familiile solicitantilor ii pot insoti in Germania pe parcursul sederii. Alte informatii pot fi obtinute la adresele "info@bma.bund.de" sau "www.bma.bund.de", precum si de pe pagina de web a Ministerului de Externe, la adresa "www.auswaertiges-amt.de". 