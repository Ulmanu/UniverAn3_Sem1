 Inainteee, mars! ______________________________________________________________________ Demisia generalului Mircea Chelaru poate fi socotita un gest de onoare al unui militar caracterizat, printre altele, si de limbarita. Zilele trecute, seful Statului Major General al Armatei a recidivat. Dupa ce, la numire, a trintit un discurs care i-a bagat in sperieti si pe filosofi, omul nostru a mai tras o goarna. De data asta a vorbit despre tendinte de enclavizare in Romania, localizate taman in Oltenia. Cita vreme n-a produs dovada unor asemenea incercari, demisia sa e un gest onorabil. Nu as putea spune mare lucru despre calitatile sale militare. Nu le cunosc si nici nu sint in masura sa emit o parere. Cu siguranta insa, tentativele sale de analist imbirligat i-au jucat feste. Generalul Chelaru, in loc sa fie perceput ca un profesionist, a fost repede identificat drept un cugetator de ocazie, un nonconformist de pripas, pe care numai avansarea in functie l-a scos la iveala. Demisia aceasta ar putea fi legata si de prezenta sa pe listele Asociatiei Nationale a Militarilor din Romania. Nu-i exclus ca generalul sa fi fost pus in situatia de a demisiona ca urmare a afirmatiilor reproduse in ziarul nostru de ieri. Dar, adevarata cauza a demisiei ar putea fi rolul sau in infiintarea ANMR. Or, limbarita si demisia generalului Mircea Chelaru n-ar trebui amestecate cu nasterea acestei asociatii. Ea reprezinta un fapt mult mai grav decit comportamentul teribilist al sefului Statului Major General. Asadar, generali in rezerva si generali activi pregatesc o asociatie. Nu mi se pare atit de grav. Oameni din diverse profesii pun si ei la cale asemenea mecanisme civile. Se reunesc, cauta solutii, onoreaza performanta, stimuleaza tineretul, dezbat aspectele specioase ale domeniului. De ce n-ar face si militarii un asemenea club? Cum sa ii tinem in preajma armatei pe cei in rezerva, cum sa rezolvam problemele create de programul militar in viata de familie, cum sa-i ajutam pe cei care se muta in alte localitati, cum sa pastram simpatia populatiei fata de haina militara? Iata citeva lucruri bune pe care o asemenea grupare ar putea incerca sa le faca. Socul cel mare al infiintarii acestei ANMR este provocat de altceva. Asociatia in cauza incearca sa-i reuneasca pe cei "care considera ca nu vor sa ramina indiferenti fata de destinul tarii", fata de tot ce, "intr-o forma sau alta, au determinatii sau influente asupra acesteia". Ei ar urma sa incerce "sa previna deprecierea a ceea ce este mai valoros in viata economica, sociala, culturala si militara". Dupa numai citeva rinduri citite din proiectul de statut iti dai seama ca si militarii sint atinsi de o anume disperare fata de tot ce se intimpla in tara, inclusiv in armata. Citez din acelasi document: "Militarii sint ignorati (...) sub pretextul apolitismului institutiilor militare, in timp ce multimea de profitori politici, economici si din zona interlopa se infiltreaza peste tot in sistemul institutiilor militare". Mai mult, asociatia isi propune sa "actioneze pentru realizarea in societate a unei puternice opinii pentru prevenirea coruptiei si actelor antisociale si antinationale, reducerea fenomenului criminalitatii, a traficului de influenta si a disfunctionalitatilor in formarea noii generatii". Nu mai putem avea nici o indoiala. O stare de insatisfactie s-a instaurat si in rindul ofiterilor superiori. E vorba despre fenomenul coruptiei si despre toate celelalte racile majore ale acestei perioade. Si daca ofiterii superiori pun la cale o asociatie de acest fel, inseamna ca ei au ajuns la concluzii clare referitoare la clasa politica. Ea nu a putut proteja nici institutiile statului, nici valorile traditionale. Ba, dimpotriva, "s-a implicat" activ in degradarea acestora. Iar militarii, asa batosi cum sint, au hotarit ca nu se mai poate sta cu bratele incrucisate. Gestul lor mi se pare unul dintre cele mai convingatoare semnale de alarma. E chiar un vot de blam la adresa tuturor politicienilor. Sint convins ca acestia vor sari ca arsi si se vor otari la generali. Nu e treaba voastra, nu armata se ocupa de anticoruptie, nu asa si pe dincolo. E adevarat. Dar la fel de incontestabila e neputinta celor care ii contesta. Chiar daca aceasta asociatie nu va fi inregistrata (se vor gasi destui sa-i puna bete in roate), incercarea ei e un avertisment, un semn al spaimei care ne cuprinde pe toti. E o foaie de temperatura a debusolarii, la care clasa politica nu ne da un raspuns pe masura. P.S. Asociatia incearca sa raspunda unor nevoi reale, dar nu inteleg cum ar putea-o face atita timp cit doi-trei dintre membrii fondatori ar trebui sa dea acatiste. Au si ei partea lor de vina in aceasta degradare. In alte tari ar fi fost si cercetati! _________________________________________________________________ 