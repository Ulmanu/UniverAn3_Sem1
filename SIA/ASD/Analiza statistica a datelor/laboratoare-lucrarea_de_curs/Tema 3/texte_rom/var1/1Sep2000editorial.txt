 Rata si avionul ______________________________________________________________________ Cer scuze tuturor cititorilor care s-au saturat de politica. Mai sint si alte lucruri importante in viata lor. Sanatatea, locurile de munca, banii, bucuriile sufletesti, o sumedenie de alte preocupari vitale, care ar trebui sa impinga politica pe undeva pe la coada clasamentului. Si totusi, fara politica nu se poate. De modul in care este facuta depind mai toate aspectele existentei noastre. Ca atare, interesul pentru aceasta galagioasa, dar necesara desertaciune ar trebui sa se concentreze pe fenomenul oglinzii. In ce masura necazurile noastre, nevoile, aspiratiile se reflecta in preocuparile alesilor. Unul sa vina cu propunerea de a generaliza asistenta medicala cu plata, altul cu cea de acoperire de la buget a cheltuielilor din acest domeniu. Unii sa sustina construirea autostrazii Cluj-Bucuresti, altii a autostrazii Bucuresti-Iasi. Cineva sa vina cu ideea nebuna de a salva Roman Brasov, iar trei oameni de afaceri legati cu conducte groase de vreun partid sau altul sa zica, noi stim cum poate fi salvat combinatul de la Galati! Cum? Uite asa! Reducem la maximum cheltuielile si furturile, taiem ombilicul firmelor-capusa, si toata productia o vindem numai la bursa internationala! Ce-am face noi? Ne-am scarpina dupa ureche si-am zice, auzi, dom'le, ce trasnaie le-a trecut alora prin cap. Sa stii ca nu e rau! Altii ar contra imediat. Fugi, dom'le, d'acilea! E praf in ochi. N-are din ce face autostrada, n-are de unde plati asistenta medicala de la buget. N-au cum salva Romanul daca nu cumpara motoare de la Mercedes sau de la General Motors! Specialistii (citi au mai ramas!) s-ar angrena si ei in aceste dispute, ar demonstra cu argumente ce e cusut cu ata alba si ce nu, iar noi, ceva mai dumeriti, ne-am face o parere. Mai la stinga, mai la dreapta, dar o idee cu care sa-i masuram pe cei care ne cheama la vot. I-am alege si ar fi declarati cistigatori cei cu mai multe buletine in favoarea lor. Si acestia ar trebui sa faca exact ce-au promis, altfel, peste patru ani, le-am arata obrazul si i-am trimite la plimbare. In linii mari, cam asta ar fi procesul democratic, si noi ne-am regasi in el, cu parerile noastre aruncate in lupta, doar-doar va cistiga ideea in care credem. Cam asa imi imaginez eu viata politica, inclusiv batalia electorala. Cam asa am inteles si din carti ca ar trebui sa se petreaca lucrurile. Si tot cam asa se intimpla si-n tarile civilizate de pe aiurea. Uneori, chiar imi vine sa cred ca traiesc in nori, ca nu inteleg nimic din ce se intimpla in preajma mea. Nu patiti si dumneavoastra la fel? N-ati fost coplesiti de situatii simple, la mintea copiilor, pentru care au aparut solutii pe dos sau de care nu s-a ocupat nimeni? Ati auzit de certurile pentru autostrada, pentru Roman SA sau combinatul de la Galati? In afara unor promisiuni (dovedite a fi minciuni) nici noi si nici politicienii nu ne-am angrenat in dispute majore. Luati si dumneavoastra ziarele sau urmariti buletinele de stiri ale posturilor de radio si televiziunilor. Trasati un semn cu creionul pe tocul usii sau direct cu pixul pe perete de cite ori veti citi sau auzi despre o controversa pe seama unuia dintre subiectele de mare interes. Veti vedea ca veti ramine cu tocul usii si cu peretii curati. (Probabil ca in semn de revolta, romanii scriu tot felul de trivialitati prin aceste locuri). Cititi ziarele din aceste zile si comparati ce vedeti cu ce spuneam ca ar trebui sa se petreaca intr-un climat democratic! Stiti care este principala problema la Brasov? Nu Roman sau Tractorul! Politicienii de acolo traiesc o singura drama: "Daca ne vom trezi cu Lepsa si Taropa, organizatia PD Brasov sare in aer". Stiti care este dilema lui Ion Diaconescu dupa "stralucitele" succese ale partidului sau? "Sa mai candidez sau sa ma las pagubas?" Stiti care este intrebarea fundamentala la care trebuie sa raspunda finantistul Decebal Traian Remes? "Dumneata cu ce bani vii la CDR-2000?". Minodora Ilie tropaie si ea din "toace" prin tara, doar-doar va gasi un locsor unde ar putea sta si in papuci de casa in viitorul parlament. Trita Fanita a uitat de conceptul IAS-ului multilateral dezvoltat si cauta un mandat. Iosif Boda si Viorel Salagean sint negri pentru ca, dupa ce au infiintat ApR, au fost dati jos din trenul eligibililor si siliti sa mearga pe linga drum. Viorel Catarama, dupa ce a pus pielea liberalismului la saramura, incearca la ApR si, daca nu-i iese, nu-i exclus sa incerce la un partid socialist bulgar. Comparati si dumneavoastra ce-ar trebui sa se intimple in democratie cu ce fac politicienii romani. Si spuneti, sincer, ce legatura vedeti intre avion (ca mijlocul cel mai rapid de progres democratic) si mersul de rata al ilustrilor nostri politicieni? Ce legatura are zbaterea lor ridicola cu necazurile noastre zilnice in inlaturarea carora speram atunci cind votam? _________________________________________________________________ 