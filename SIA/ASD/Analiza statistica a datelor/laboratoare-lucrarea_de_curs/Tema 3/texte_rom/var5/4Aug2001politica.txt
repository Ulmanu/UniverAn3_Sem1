 O singura motiune pentru sefia PNTCD Unitate de monolit in jurul viitorului presedinte Ciorbea In ton cu canicula sfisietoare de ieri, festivitatea prezentarii motiunii cu care Victor Ciorbea va candida la Congresul Extraordinar din 14 august a avut loc intr-o adevarata sauna. Adica la Sala Atelier a Teatrului National Bucuresti, unde nu era nici un pic de aerisire. Atmosfera de desert saharian nu i-a impiedicat insa pe sustinatorii lui Victor Ciorbea sa-si exprime entuziasmul asa cum au stiut ei mai bine: cu lozinci, pancarte si steaguri tricolore. 98 de candidati 98 de taranisti s-au inscris ieri in cursa pentru ocuparea functiilor de conducere la apropiatul Congres Extraordinar. Vicepresedintele Ion Caramitru a avut ocazia sa-si exercite un pic din calitatile de actor si regizor, prezentindu-i pe candidati ca la Oscar. Pentru functia de presedinte candideaza Victor Ciorbea. La functia de secretar general al partidului aspira Constantin Dudu Ionescu. Pentru cele 12 functii de vicepresedinte au fost prezentate urmatoarele candidaturi: Serban Bubenek, Ion Caramitru, Gheorghe Ciuhandu, Cornelia Coroianu, Alexandru Herlea, Dorin Mihai, Teodor Morariu, Ioan Avram Muresan, Remus Opris, Irinel Popescu, Nicolae Noica, Radu Sarbu si Gheorghe Valceanu. Alti 12 candidati isi doresc functia de membru al Biroului National de Conducere. Monarhia, mon amour Victor Ciorbea a declarat, in discursul sau, ca in urma analizei privind forma de guvernamint, pozitia sa este favorabila monarhiei. Presedintele interimar al PNTCD a precizat insa ca asupra acestei chestiuni, toti cetatenii trebuie sa-si exprime in mod democratic punctul de vedere. In motiunea "PNTCD - forta unitatii", pe care o va prezenta la Congresul Extraordinar din 14 august, Victor Ciorbea a accentuat ca premisa majora a reconstructiei partidului o constituie ideea de echipa. In opinia sa, relansarea partidului e posibila doar prin refacerea spiritului de echipa, a unitatii si solidaritatii interne. Ciorbea a mai aratat ca nu se va renunta la liderii de valoare, cei care au actionat ca principali autori ai reformei. Herlea, oita ratacita Printre obiectivele PNTCD se numara dobindirea statutului de principal partid de opozitie si de alternativa la guvernare, recuperarea electoratului traditional si pregatirea temeinica a candidatilor pentru alegerile locale si generale. Pentru alegerile prezidentiale, PNTCD va prezenta un candidat "puternic, autentic taranist". Poate ca surpriza mare a festivitatii de ieri a fost aparitia lui Alexandru Herlea care, dupa ce a cochetat cu aripa Lupu-Chirita, acum a revenit "la baza". Se zice ca un anume lider european crestin-democrat ar fi cel care l-a rugat pe Ciorbea sa-l reprimeasca pe ratacit, sustin surse din PNTCD. Situatia nu a fost tocmai calma la festivitatea de ieri, din pricina impunerii lui Herlea. La un moment dat, sustin surse din partid, mai multi lideri nemultumiti, printre care si Dudu Ionescu, se gindeau sa depuna o motiune separata, iar aceasta sa fie sustinuta de doctorul Irinel Popescu. Chirita:"Un pamflet politic" Calin Catalin Chirita a atacat ieri motiunea-program prezentata de Victor Ciorbea, pe care a numit-o "pamflet politic". El este de parere ca un om care a fost membru al PNTCD doar trei ani si care "din 1990 a trecut prin sase partide" nu poate vorbi despre traditie. Chirita a reclamat faptul ca Ciorbea s-a inscris in PNTCD cu 30 de zile inainte de a fi desemnat candidat pentru Primaria Municipiului Bucuresti si a parasit acest partid "de indata ce acesta nu i-a mai putut oferi nici o functie". CRISTIAN OPREA Chirita si Lupu au pierdut procesul Vasile Lupu si Calin Catalin Chirita au pierdut ieri inca o batalie din razboiul juridic pe care l-au declansat impotriva presedintelui interimar, Victor Ciorbea. Judecatoria Sectorului 2 al Capitalei a respins vineri cererile de ordonante presedentiale prin care Vasile Lupu si Calin Catalin Chirita cereau instantei de judecata sa le redea fotoliile, birourile si stampila pierdute o data cu excluderea din PNTCD. Completul de judecata a admis exceptiile sustinute in procese de Victor Ciorbea si de avocatul sau. Judecatorii au stabilit clar ca Vasile Lupu si Calin Catalin Chirita nu au calitate procesuala activa pentru ca au fost exclusi din PNTCD. In cel mult cinci zile, Lupu si Chirita pot declara recurs. Puterea s-a mutat in corpore pe litoral Neptun, capitala de vara a Romaniei Pe o canicula cumplita, membrii guvernului s-au hotarit sa isi ia si ei vacanta. Datorita premierului Nastase care i-a amenintat pe colegii sai de cabinet si in privinta deplasarilor si vacantelor in strainatate si a ministrului Agathon care vrea sa recupereze litoralul, toti demnitarii au ales Marea Neagra. Din patriotism, Adrian Nastase isi petrece o saptamina de concediu cu familia la vila "Ghiocelul" din Neptun. Saptamina viitoare, premierul va merge in Delta, acolo unde ieri isi petrecea citeva zile ministrul lucrarilor publice, transporturilor si locuintei, Miron Mitrea. Dan Matei Agathon este tot la Neptun, intr-un semiconcediu. Tot saptamina viitoare, la Neptun va veni ministrul agriculturii, Ilie Sarbu. Reamintim ca Petre Roman si-a serbat ziua de nastere la vila "Plopul", iar capul Ministerului de Interne, Ioan Rus, sta cu familia la vila "Piersicul" din Neptun. O adevarata inflatie de ministri la Neptun, premierul putind organiza, la o adica, o sedinta-fulger chiar pe plaja, la o bere, pe saltea. Tot in aceste zile toride este asteptat si Ion Iliescu, luxoasa statiune Neptun devenind astfel un fel de capitala estivala. ( ALF ) Bref Filiala Prahova a PD, dezintegrata "Adio!", i-a spus lui Traian Basescu un grup de unsprezece membri importanti ai Partidului Democrat din Organizatia Prahova. Liderul PD a fost anuntat ieri, printr-o scrisoare deschisa, ca protestatarii parasesc partidul fiind nemultumiti de "stilul total nedemocratic" in care el ii inlatura din partid pe sustinatorii lui Petre Roman. O alta nemultumire, pentru care parasesc PD, se refera la masurile luate privind filiala prahoveana. Cireasa de pe tortul demisiei colective o pune fostul deputat Corneliu Ruse, adica tocmai presedintele organizatiei PD Prahova. Demisionarii il acuza pe Basescu de faptul ca a inlocuit cu "oameni servili" Paulei Ivanescu (pe care o denumesc "un geniu al manipularii tuturor in scopul realizarii intereselor persoanei sale") conducerea Organizatiei judetene Prahova, "aleasa democratic" . Liderul PD mai este acuzat si de faptul ca, "prin actiuni de adevarat comando bolsevic", a inlaturat conducerile teritoriale ale mai multor filiale. ( Mediafax ) Hrebe si-a dus inima la Paris Vicepresedintele Camerei Deputatilor, Viorel Hrebenciuc, a fost supus, ieri dimineata, unei investigatii medicale intr-o clinica din Paris. La testele medicale au participat sase profesori universitari francezi, dupa cum a declarat profesorul universitar doctor Sorin Oprescu, directorul Spitalului Universitar Bucuresti si al Spitalului Militar Elias. In urma efectuarii unei coronarografii, medicii au constatat - conform Mediafax - ca starea pacientului este buna si ca infarctul nu a afectat vasele sanguine, dupa cum a mai spus doctorul Oprescu, participant la consultatia colectiva. ( C.O. ) [11][pl.dll?rid=expresro] 