 Dupa Vacaroiu, minte si Iliescu! ______________________________________________________________________ Va mai aduceti aminte de celebrul scandal intre guvernul Vacaroiu si Petre Mihai Bacanu? "Romania libera" a publicat, prin 1995, un articol intitulat "Cisternele lui Vacaroiu". A inceput atunci un bilci monstruos. Guvernul a negat cu vehementa, a dat comunicate, a facut chiar si plingere. Nicolae Vacaroiu insinua ca prin articolul publicat se incerca o compromitere a statului roman. Au fost reactii la televiziune, a fost sesizat Parchetul General si se parea ca "Romania libera" si Petre Mihai Bacanu au ajuns la mare inghesuiala. Chiar ne gindeam, dom'le, doar n-o fi Vacaroiu atit de nebun sa nege asa de violent, sa avem un prim-ministru asa de fatarnic in guvern! Sa zica una cu atita convingere si, in realitate, sa fie vorba de cu totul altceva. Mai mult, in timpul acelui scandal, guvernul Vacaroiu a acceptat ca s-a livrat ceva motorina in Iugoslavia, dar nu multa, citeva galeti sau citeva tone, necesara functionarii unor vane de la Portile de Fier. Mult mai tirziu a inceput sa se vorbeasca despre ratiuni umanitare. Adica s-ar fi livrat combustibil pentru incalzirea unor spitale si gradinite. Dupa investigatiile facute de ziarul nostru in zona Jimbolia, dupa declaratiile unor lucratori de la calea ferata, SRI sau politia TF, lucrurile sint cit se poate de clare. Personal, ma pot indoi doar de ziua mea de nastere. De bucurie, tata ar fi putut ajunge la Sfatul Popular din comuna putin afumat si sa incurce ziua de 14 cu ziua de 15. Dar nu ma indoiesc de anvergura operatiunii de contrabanda de la frontiera cu Iugoslavia. Nu e vorba despre embargoul incalcat de pescari, ciubucari, tarani de pe malul Dunarii sau de contrabandisti marunti. E vorba despre operatiunea de amploare coordonata de autoritati ale statului roman. E vorba de zeci, poate chiar sute de trenuri, trecute peste granita in miez de noapte. Acestora li se adauga cantitatile enorme de motorina livrate in Iugoslavia prin intermediul conductei de la "Solventul" Timisoara, conducta care leaga direct combinatul chimic din Romania de cel de la Pancevo. Din declaratiile martorilor reiese cum nu se poate mai clar ca autoritati ale statului roman cunosteau perfect operatiunea. O si controlau, o si dirijau. Un singur lucru n-am reusit: sa stabilim cu exactitate circuitul banilor. Au ramas doar in firmele-capusa, au fost impartiti de patronii acestora cu reprezentantii statului? Sau au intrat prin buzunarele tuturor, iar o parte au ajuns si in conturile serviciilor secrete? Mai mult, sintem in posesia unor date care dovedesc ca, in afara de combustibil, printre vagoanele cu produse petroliere au fost strecurate multe vagoane cu armament. In declaratia facuta duminica, Ion Iliescu minte cu aceeasi naturalete cu care a mintit guvernul Vacaroiu la aparitia acuzatiilor din "Romania libera". Iliescu muta subiectul discutiei la Stalin, la ratiuni politico-electorale. Simpla precizare ca Emil Constantinescu a facut respectivele afirmatii la Antena 1 din considerente electorale nu inseamna citusi de putin ca faptele nu sint adevarate. Sa nu uitam ca si Virgil Magureanu a confirmat, la un moment dat, existenta acestor operatiuni ("Romania a incalcat embargoul printr-o decizie luata la cel mai inalt nivel"). Vina lui Emil Constantinescu si a institutiilor statului vine doar din neputinta de a-i aduce la bara pe cei care au initiat si coordonat contrabanda cu produse petroliere si armament catre Iugoslavia. Operatiunea "Jimbolia" din perioada embargoului mai are o mare necunoscuta pe care o speculeaza si Ion Iliescu. Observatorii internationali n-au semnalat nici o incalcare a rezolutiilor ONU. Nu avem cunostinta despre existenta vreunui raport al acestora privitor la operatiunea de amploare desfasurata prin gara Jimbolia sau prin conducta de la "Solventul". Erau acestia chiori? Sau asa de pampalai incit sa nu observe nimic? Au fost mituiti si ei din banii negri rezultati? Sau, si in cazul lor, a fost aplicat tratamentul cu care au fost induiosati arbitrii meciurilor internationale importante ale Romaniei de pe vremea lui Ceausescu? O echipa de ofiteri se ocupa de stringerea unor fete care sa asigure partea de divertisment. Pe teren, arbitrii alergau buimaci, si totul se termina cu bine. Probabil ca si in cazul contrabandei de stat, in timp ce trenurile cu combustibili si armament treceau noaptea in Iugoslavia, observatorii internationali se bucurau din plin de ospitalitatea poporului roman prin reprezentanti de sex feminin. Contrabanda oficiala cu produse petroliere si armament este doar o operatiune monstruoasa. Ion Iliescu a fost neputincios in a o ingropa pentru totdeauna, iar Emil Constantinescu - la fel de neputincios pentru a o scoate in intregime la suprafata. _________________________________________________________________ 