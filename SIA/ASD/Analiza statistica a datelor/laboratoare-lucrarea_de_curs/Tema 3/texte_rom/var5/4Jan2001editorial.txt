 Ne-am distrat, dar nu-i de ris! ______________________________________________________________________ Am putea crede ca zecile de mii de romani din pietele marilor orase, de la Revelionul organizat de Primaria Capitalei la ROMEXPO sint un semn al unui val de bucurie si optimism revarsat peste Romania in noaptea Anului Nou. In tara a fost o asa sarbatoare si o asa dorinta generala de impacare, prietenie, chiar dragoste de semeni, incit am putea crede ca "jalnica" Romanie din anii trecuti a devenit peste noapte un coltisor de Rai. Ne-ar fi placut noua, dar nu aveam cu ce si nici de unde! A fost, mai degraba, o intrare in noul mileniu intr-un stil pur romanesc. Atit de pur si de specific, incit noaptea Anului Nou si zilele acestea au un amestec tipic de risu'-plinsu'. De ce? Renasterea Revelionului UTC la Pavilionul Expozitiilor nu e un progres decit in masura in care putem considera si trecerea de la portelan la polipropilena ca un pas important. Ar mai trebui sa includem si mincarea rece tot la noi forme de exprimare a satisfactiei, ca si saritul cu parasuta dintr-un mileniu intr-altul. Dar la fel de bine putem socoti redescoperirea Revelionului UTC ca pe o forma a saraciei. Oamenii n-au avut bani sa mearga la munte si nici prin alte locuri. Iar cu 11,5 dolari de persoana ce sarbatoare opulenta si fericita poti organiza? Cei care n-au incaput sub palaria argintie de la ROMEXPO s-au multumit cu concertele de prin piete. Daca excludem cele doua minute de Oda Bucuriei oferite de Antena 1 in Piata Universitatii, atunci chiar ajungem la un specific romanesc, preponderent dimbovitean, si la televiziuni. Mai tare ca niciodata, Revelionul dintre milenii (si zilele care au urmat) poate fi socotit o manea, repetata in varii forme, ipostaze si cu diverse grade (sau procente) de prost gust. Caci ce altceva decit o manea hahaita este Vacanta Mare (chiar impanata cu Florin Calinescu)? Ce sint Palade si Tociu (chiar si grupul Voua) decit o manea vorbita si jucata? Ce sint cele doua Andre, carate de la un concert la altul? Tot o manea, o mica portie de prost gust, servita in mai multe locuri! Sa nu mai vorbim despre Adrian Copilul Caraghios, adus de postul Acasa in pozitia de Tom Jones al diminetii? Ce vor fi zis romanii fara somn si fara comeseni, siliti sa se plimbe de pe un post de televiziune pe altul cind au vazut ca nu scapa de cele doua maimutici de la Andre topaind pe senilele din guma? Scapa de ele si dau de nu stiu care formatie-fantoma sau actor improvizat. De fapt, sfirsitul de secol si de mileniu a insemnat o incercare de impingere a actorilor si a nemuritorului Caragiale undeva intre vechituri. Si ce-am pus in loc? Comedianti grobieni, care n-au jucat intr-o piesa de teatru din clasele primare (unii nici atunci pentru ca erau pe maidan), darmite sa mai urmeze si cursuri de actorie sau sa joace in filme adevarate! Sa nu mai vorbim de muzica! E demna de toata atentia aceasta explozie a muzicii usoare (pop) romanesti! Cum nu orice ciuperca rasarita te miri unde inseamna agricultura moderna, la fel, nici trei lalaiti nu sint un "group". Or, sentimentul meu este ca in aceste zile numai betivii pusi pe cintat n-au aparut in programe TV pentru ca nu s-au gindit ca si ei pot fi o formatie (sau un group) tocmai pregatit sa lanseze un sidi (CD). Din acest punct de vedere, televiziunile au facut-o prea lata! Prea au marsat pe acest fenomen si l-au luat de-a valma! Cred ca am asistat la o goana exagerata pentru audienta, iar programul de Revelion a devenit un fel de antologie a prostului gust. De fapt, n-a fost decit incununarea unui curent care a dominat tot anul trecut. Producte cu miza mica, cu texte demne doar de Bula, cu muzica facila sau mai degraba ne-muzica. Iar in locul elaboratelor Revelioane de altadata ni s-a propus un fel de petrecere cu sampanie (in loc de bere), un fel de maial in decembrie, dar nu pe pajisti, ci in piete publice. Revelionul dintre milenii, dincolo de bucuria sincera (si primitiva a unora), prin foarte multe secvente, poate fi luat si ca o forma de sarbatoare populara, dar si ca o continuare alarmanta a prostului gust, oferit de aceasta data institutionalizat, multiplicat, sub umbrela mai multor arte. Daca ar fi vorba doar de o noapte sau de o zi-doua, mai treaca-mearga! Dar daca asta e tot ce a ramas din doua secole de spectacol romanesc si cu toate cele vazute vom trai un intreg mileniu, atunci eu as da fuga inapoi! _________________________________________________________________ 