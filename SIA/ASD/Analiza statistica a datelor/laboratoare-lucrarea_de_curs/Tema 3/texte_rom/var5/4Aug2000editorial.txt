 Se stringe latul ______________________________________________________________________ Ceea ce a zis generalul Ion Pitulescu ieri, dupa audierea sa la Parchet, seamana cu un inceput de revolutie. Ursuz si capos, generalul Pitulescu a fost un personaj extrem de incomod si pe vremea cind a condus IGP, si dupa aceea. Singura noutate pe care am aflat-o tine doar de investigatia proprie. Cit a fost seful Politiei Romane, Ion Pitulescu a sapat pentru a afla adevarul despre contrabanda cu motorina si benzina. Si i-a dat de capat (asta explica de ce o parte din documentele adunate de el au fost sustrase ulterior din dosar). O alta informatie interesanta se refera la cantitatile de combustibil traficate spre Iugoslavia. Conform generalului, ar fi vorba despre vreo doua sute de mii de tone, valorind o jumatate de miliard de marci germane! Depozitia generalului spulbera gogoasa impartita cu insistenta de Ion Iliescu si Virgil Magureanu cum ca ar fi fost "o operatiune de interes national". N-avea cum sa fie asa ceva pentru ca nu exista o aprobare a Organizatiei Natiunilor Unite nici pentru 10% din aceasta cantitate. De altfel, nu intelegem de ce M.A.E. roman nu scoate din arhiva atit de des pomenitele aprobari ONU pentru a afla si noi cantitatea exacta ce putea fi livrata Serbiei. In rest, declaratiile explozive ale fostului sef al Inspectoratului General al Politiei nu fac decit sa confirme articolele aparute in "Evenimentul zilei" in ultimii doi ani. Ce incearca Ion Iliescu sa impacheteze ca fiind "interes national" nu este decit o megaescrocherie. Iar "operatiunea umanitara" invocata de Virgil Magureanu e ambalata si ea pentru a fi inteleasa de romani in adevaratul ei sens: o contrabanda de mari proportii, din care si-au tras bani tot felul de personaje mici si mari ale perioadei respective. Cazul marii fraude de la granita cu Iugoslavia incepe sa devina amenintator. Dovezile se string pas cu pas, ca un lat taios. Daca stirea publicata in "Romania libera", conform careia Ion Iliescu va fi invitat la procesul lui Costea de la Paris, este adevarata, atunci ridicolul situatiei va fi sublim. Ion Iliescu - martor intr-un proces in care a fost si beneficiarul unor sume pe care Adrian Costea le-a primit din Romania! Si daca Ion Iliescu nu se va duce in Franta sa depuna marturie? PDSR ar putea avea un presedinte care sa nu mai iasa niciodata din Romania! La o simpla vizita in Belgia sau in Italia s-ar putea trezi luat de brat si invitat sa faca o scurta calatorie la Paris. Si daca in Franta se emite un mandat de arestare pe numele lui Ion Iliescu? Atunci, lucrurile ar putea evolua intr-o directie de-a dreptul socanta. Teoretic, am putea avea chiar un presedinte al Romaniei urmarit in justitie intr-o alta tara. E ca in cartea lui John Roderigo dos Passos, cel care a descris o situatie similara. La inceputul secolului, un personaj celebru in America isi ispasea o pedeapsa si, in acelasi timp, isi conducea campania electorala din puscarie. Si a obtinut citeva milioane de voturi! Geaba incearca Ion Iliescu sa o scalde, sa arunce pisica moarta in curtea altora. Doar naivii il mai pot crede! Geaba incearca Virgil Magureanu sa machieze o odioasa masinarie de facut bani negri! Geaba incearca tot felul de profitori ai contrabandei sa ne transmita felurite amenintari! Nenumaratele declaratii de martor ale celor care au fost de fata la contrabanda cu motorina si benzina, si pe care "Evenimentul zilei" le detine si le-a publicat in parte, ne-au intarit convingerea ca operatiunea depaseste tot ce si-ar putea imagina romanii in materie de lucruri necurate. Si daca acestea nu vor fi scoase la iveala de justitie, atunci nu ne mai ramine decit sa-i credem pe cei care instrumenteaza cazul ca fiind incapabili sau de rea-credinta. Faptul ca acest dosar a ajuns sa fie instrumentat intr-o perioada preelectorala nu poate fi pus decit in seama lui Emil Constantinescu. El a aflat de la bun inceput de anvergura contrabandei, dar nu a insistat pentru aducerea vinovatilor in justitie, in speranta ca intr-un moment dificil al mandatului sau ar putea sa o utilizeze ca pe o intepatura mortala. Calculul sau s-a dovedit a fi profund eronat. De cind a abordat subiectul, toti cei implicati au incercat sa-l ingroape invocind o razbunare politica. Acum, cind nu mai candideaza, cercetarile decurg anevoie. Multi procurori si politisti se tem de procentajele obtinute de Ion Iliescu in sondaje si se gindesc ca adevarul despre contrabanda le-ar putea cadea ca un bolovan in cap. Depozitia generalului Ion Pitulescu pune stampila de "megaescrocherie" pe o afacere internationala petrecuta pe vremea lui Ion Iliescu, Nicolae Vacaroiu, Virgil Magureanu, Aurel Novac si altii. _________________________________________________________________ 