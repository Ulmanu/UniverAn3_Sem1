 La Slobozia, Tandemul Madona-Piticu' incaiera politistii cu procurorii Parchetul de pe linga Tribunalul Ialomita a refuzat miercuri, 1 noiembrie 2000, sa elibereze mandat de arestare pentru doi indivizi retinuti de politie sub acuzatia de tilharie. Aceasta atitudine i-a determinat pe unii dintre politistii ialomiteni sa nu mai prezinte infractorii la Parchet pentru arestare, intrucit acesta refuza sistematic sa elibereze mandate sub diverse motive. Dupa esecul Biroului de Combatere a Crimei Organizate, care n-a reusit sa obtina mandat pentru un individ acuzat de vatamare corporala grava, politistii de la Serviciul Judiciar din cadrul Politiei Slobozia au asistat neputinciosi, joi, la eliberarea tandemului Madona-Piticu', acuzati de tilharie. Adormirea turcului La data de 30 septembrie 2000, in jurul orei 23.00, cetateanul turc Yilmaz Alattin, rezident in Slobozia, se afla pe o terasa din oras. El a fost acostat de Florea Mihaela, zisa Madona, 23 de ani, fara ocupatie, care l-a invitat la o partida de sex. Cei doi au plecat cu autoturismul Dacia break cu numarul de inmatriculare IL-01-FZS, apartinind lui Toma Gheorghe zis Gigi Piticu', recidivist din Slobozia, indreptindu-se spre un hotel. Negasind camere libere, cuplul infierbintat s-a racorit cu o bere, timp in care, cu discretie, Madona i-a turnat turcului diazepam lichid in bautura, apoi l-a invitat la un restaurant, unde, intimplator, se afla si Gigi Piticu', protectorul din umbra al Madonei. Asa cum rezulta din cercetarile politiei, dupa un mic chef, cei trei au plecat spre Gara Ciulnita. Pe drum, medicamentul si-a facut efectul si cei doi l-au deposedat pe turcul adormit de telefonul celular, o agenda electronica si suma de 60 USD pe care au impartit-o, ulterior acesta fiind abandonat pe cimp. La aproape o luna, politistii i-au retinut pe cei doi, prezentindu-i miercuri, 1 noiembrie, la Parchet cu propunerea de arestare preventiva. Desi la domiciliul lui Gigi Piticu' s-au gasit toate bunurile furate, Parchetul a refuzat sa emita mandat de arestare preventiva motivind, ca de fiecare data, ca nu sint probe suficiente. Asa se face ca autorii unei tilharii, care risca o pedeapsa cu inchisoarea de la 5 la 20 de ani, potrivit art. 211 C.P., vor fi cercetati in stare de libertate. In cursul zilei de ieri, Parchetul Ialomita a declarat in legatura cu protestul politistilor, care anuntasera ca nu vor mai opera retineri, ca o sa reanalizeze dosarul, urmind sa ia o hotarire cu privire la arestarea celor doi. Pina la ora inchiderii editiei nu se conturase nici o solutie concreta. MIHAI ENCIU 45 de ani de inchisoare pentru ucigasii militienilor de la Cugir Procesul criminalilor de la Cugir s-a incheiat la Tribunalul Militar Teritorial Bucuresti prin condamnarea celor patru ucigasi, la 45 de ani de inchisoare, in total, si plata a 200 milioane lei, daune morale si materiale solicitate de familiile celor doua victime. Dumitru Sivera a fost condamnat la 12 ani de inchisoare, iar Aurel Mihu si Petru Muntean au primit cite 10 ani, Gheorghe Carica a fost si el condamnat la 10 ani dar, in cazul sau, instanta a dispus contopirea acestei pedepse cu cea anterioara, de sapte ani de inchisoare, pronuntata impotriva lui la Judecatoria Alba. Astfel ca el va executa pedeapsa cea mai mare, de zece ani, la care se adauga un spor de inca trei ani. Atrocitatile In dimineata de 21 decembrie '89, coloanele de muncitori au demonstrat pasnic in fata primariei din Cugir. Acestora li s-a alaturat si un grup alcatuit din 35-40 de indivizi turbulenti, condamnati pentru infractiuni de drept comun sau aflati in evidentele militiei. Acest grup s-a deplasat la sediul comun al militiei si al Securitatii unde, sub pretextul cererii de punere in libertate a celor arestati acolo, au inceput sa arunce cu pietre si cu sticle incendiare. Dintre acestia, Dumitru Sivera, zis "Tica Fereastra", Gheorghe Carica, Aurel Mihu, zis "Ucu", Petru Muntean, zis "Citu", Teodor Cocis, Marius Nagy si Ioan Herta s-au remarcat ca fiind deosebit de violenti. Dupa incendierea cladirii, comandantul Militiei Cugir, cpt. Valentin Pop, a iesit din sediu si a fost lovit de Sivera, Carica, Muntean si Mihu. Dupa ce a cazut la pamint, corpul capitanului a fost stropit cu benzina si apoi i s-a dat foc. La scurt timp dupa aceasta, si plt.-maj. Ilie Staicu a iesit din cladirea incendiata. In curte a fost lovit cu un topor in cap, dupa care si el a fost stropit cu benzina si i s-a dat foc. Peste noapte, trupurile celor doi militieni au fost lasate in strada, iar a doua zi cadavrele au fost profanate. Alexandru Pop, zis "Pampa", le-a taiat organele genitale, le-a jupuit pielea de pe torace si abdomen, apoi a taiat urechea unuia dintre cadavre si a mincat-o. Intre libertate, moarte si temnita Pe 2 ianuarie 1990, Pop a fost arestat preventiv pentru profanare de cadavre, dar a fost pus in libertate dupa 90 de zile. Trei ani mai tirziu, in octombrie 1993, s-a spinzurat. In perioada care a urmat, autorii acestor barbarii au fost identificati, dar autoritatile au considerat ca faptele acestora nu sint suficient de grave. Nu s-a declansat urmarirea penala, iar cercetarea a fost facuta de procurori civili. Sivera a fost arestat preventiv pe 23 ianuarie, dar a fost pus in libertate dupa trei luni. Aurel Mihu a fost arestat la data de 28 decembrie 1989, insa a fost eliberat dupa cinci zile. Ioan Herta si Teodor Cocis au decedat intre timp. Singurul care a fost condamnat a fost Carica, dar nici el nu a ajuns dupa gratii. Ancheta a fost reluata abia in martie 1999, cind Dumitru Sivera, Gheorghe Carica, Aurel Mihu si Petru Muntean au fost anchetati sub acuzatia de omor deosebit de grav comis prin cruzime. Sentinta pronuntata impotriva lor poate fi atacata cu apel in termen de zece zile de la pronuntare. VASILE SURCEL "Evenimentul zilei" a gasit criminalul de la Aroneanu inaintea politiei Vasilica Dascalu doarmea in capita de fin a familiei Radu din satul Rediu In urma investigatiilor paralele efectuate de redactorii nostri s-a depistat de urma criminalului de la Aroneanu, judetul Iasi inaintea criminalistilor. Vasile Dascalu, cautat de politisti de aproape o saptamina, a fost vazut de reporterii "Evenimentul zilei" la marginea orasului Iasi, la rondul "Doi baieti", dupa care, miercuri seara, a aparut in Aroneanu. Vasilica era ascuns in capita familiei Radu din satul Rediu si, o data cu ivirea zorilor a zbughit-o spre padure. Ieri, politistii l-au interogat din nou pe fratele lui, Ionel Dascalu, dar fara nici un rezultat. Reamintim ca Vasile Dascalu (17 ani) din comuna Aroneanu este principalul suspect in asasinarea Minervei Luca, mama colonelului SPP, Gheorghita Luca. Femeia a fost lovita cu un ceaun peste fata pina si-a dat sufletul, in noaptea de 29/30 octombrie. CATALIN DUMITRESCU Dupa litera Statutului cadrelor militare, in baza caruia s-a dat aprobarea de functionare a ANMR, Un general si trei colonei, destituiti Ministrul apararii nationale, Sorin Frunzaverde, i-a eliberat ieri din functie pe ofiterii activi din MApN care s-au inscris in Asociatia Nationala a Militarilor din Romania (ANMR). Este vorba despre generalul de brigada Marin Oana, seful Statului Major al Comandamentului Militar Teritorial Bucuresti, colonelul Gheorghe Iliescu, de la Directia de Protectie si Siguranta Militara (fosta Directie de Contraspionaj Militar, din cadrul Directiei Generale de Informatii a Apararii, condusa de generalul Gheorghe Rotaru), colonelul Ilie Schipor, directorul Muzeului Militar National, si colonelul Grigore Buciu, seful grupului de presa al armatei. Cei patru au fost pusi la dispozitia MApN pentru incadrarea in alte functii. Potrivit unui comunicat al MApN, ministrul Sorin Frunzaverde a luat aceasta decizie dupa ce a constatat ca cei patru "au incalcat prevederile Statutului cadrelor militare privind restringerea dreptului la asociere a cadrelor militare active". Colonelul Grigore Buciu a fost demis, desi anuntase inca de joi ca s-a retras din asociatie. De remarcat ca exista o contradictie intre actele si declaratiile reprezentantilor MApN. Judecatoria Sectorului 1 a decis infiintarea ANMR "in conformitate cu Legea 80/1995 - Statutul cadrelor militare, iar pentru aceasta MApN si-a dat acordul in mod expres". Culmea este ca ofiterii au fost destituiti tocmai in litera Statutului cadrelor militare, pe baza caruia s-a dat aprobarea de functionare a ANMR. Duel la baioneta Plingu-Frunzaverde Ion Mircea Plingu, secretar de stat si sef al Departamentului politica de aparare din MApN, considera "necolegiale" declaratiile sustinute joi, intr-o conferinta de presa, de ministrul Sorin Frunzaverde. Secretarul de stat precizeaza ca a acordat "o rezolutie favorabila pe un raport al sefului Statului Major General inaintat ministrului apararii nationale, si nu un aviz pe un document al unei asociatii in formare". Ion Mircea Plingu precizeaza ca raportul avea avizul Biroului consiliere juridica si drept international al Statului Major General, din 13.9.2000, care stipula: "Solicitarea respecta prevederile legale, drept pentru care va propunem sa fiti de acord", si pe cel al Directiei Relatii Publice, din 16.9.2000, care se declara de acord cu infiintarea ANMR si ii punea la dispozitie un spatiu in cladirea Cercului Militar National. Secretarul de stat mai afirma ca verificarea legalitatii documentelor de constituire a ANMR era de competenta unei instante judecatoresti, nefiind conditionata de un aviz sau de o aprobare a MApN. In replica, ministrul apararii nationale, Sorin Frunzaverde, precizeaza ca este "surprins de inexactitatile colegului sau din MApN". "Probabil ca agenda incarcata, diversele angajamente, activitatea politica l-au determinat pe bunul meu prieten Ioan Mircea Plingu sa formuleze declaratii neconforme cu realitatea si, pe alocuri, rautacioase", a precizat Frunzaverde. Generalul Eugen Badalan, favorit la sefia Fortelor Terestre Dupa numirea generalului de corp de armata Mihail Popescu in functia de sef al SMG, interimatul conducerii Statului Major al Fortelor Terestre a fost asigurat de generalul de divizie Mihaita Costache, pina de curind adjunct al gen. Popescu. Potrivit unor surse militare de incredere, luni va fi numit oficial in functia de sef al Statului Major al Fortelor Terestre (SMFT) generalul de armata Eugen Badalan, in prezent loctiitor al sefului SMG. Generalul Eugen Badalan a fost numit sef al contraspionajului militar in mai 1998, dupa ce serviciile secrete din armata fusesera "decapitate", in urma scandalului "Tigareta 2". Ca si alti generali din armata, si generalul Badalan a fost implicat in evenimentele din decembrie '89. Potrivit declaratiilor lui Valentin Voicila, presedintele revolutionarilor din Arad, publicate in mai 1998, intr-un ziar central, in decembrie '89 generalul Badalan i-ar fi amenintat pe manifestantii aradeni cu impuscarea, pe motiv ca el ar fi depus juramintul pe un steag cu stema si nu pe unul cu gaura. Emil Constantinescu: "Rebeliunea generalilor a fost controlata in permanenta" Presedintele Romaniei a tinut permanent sub control situatia creata prin infiintarea Asociatiei Nationale a Militarilor din Romania si cooptarea sefului Statului Major General al Armatei ca lider al acesteia. Emil Constantinescu a testat, in acest fel, dupa cum a declarat ieri, modul de reactie al generalilor si al ofiterilor din armata. El a afirmat, in context, ca "situatia a fost permanent sub control. Eu am fost permanent informat si am luat toate masurile care se impun". Seful statului a explicat si de ce nu a intervenit pentru stoparea ei din fasa: "Am considerat ca o dezbatere publica era necesara si de aceea am lasat acestei asociatii libertatea de a se intruni. Am dorit sa testez modul de reactie al ofiterilor din armata, care a fost exemplar!" ( Cristian Oprea ) SPP se spala pe miini! Serviciul de Protectie si Paza si-a dat avizul cu privire la infiintarea ANMR in urma unei solicitari scrise adresate institutiei de gl. bg.(r) Gheorghe Vaduva. Raspunsul favorabil a pornit de la premisa de buna intentie a membrilor fondatori si s-a intemeiat pe faptul ca Serviciul de Protectie si Paza are, inca din 1996, o reglementare interna riguroasa privind interzicerea sau restringerea exercitiului unor drepturi si libertati, cadrelor militare in activitate. Incalcarea reglementarilor mentionate atrage pentru cei in cauza raspunderea disciplinara, inclusiv trecerea in rezerva. Potrivit acelorasi reglementari, orice cadru militar activ al institutiei care doreste sa se inscrie intr-o astfel de asociatie are obligatia sa raporteze in scris comandantului sau ori directorului Serviciului de Protectie si Paza, raportul urmind a fi avizat de urmatoarele structuri: resurse umane, financiar, juridic si siguranta interna. Serviciul de Protectie si Paza afirma fara echivoc ca nici un cadru militar activ al sau nu este membru fondator al ANMR si nu a participat la sedinta asociatiei din 31.10.2000. De asemenea, nu s-au inregistrat rapoarte care sa mentioneze intentia de inscriere in aceasta asociatie. ANMR a eliberat spatiul pe care-l detinea la Cercul Militar National ANMR a eliberat ieri spatiul pe care-l detinea la Cercul Militar National, ne-a declarat gen. Gheorghe Vaduva. Decizia a intervenit in urma pozitiei oficiale adoptate de MApN, de a nu recunoaste adresa nr. 3858, din 2 octombrie. Prin aceast document se comunica Judecatoriei Sectorului 1 ca, potrivit aprobarii MApN, se asigura asociatiei un sediu in imobilul Cercului Militar National. ( A.G., C.L. ) ALINA GRIGORE PETRISOR CANA CHRISTIAN LEVANT 