 Carul cu boi al fotbalului romanesc se urneste astazi Hirbuita caravana a campionatului romanesc se pune in miscare astazi, cu Universitatea Craiova-FC Brasov, un prim-derby al "fotbalului fara egal" promis de Mitica Dragomir, starostele ligii de profesionisti ai blatului din prima divizie. Microbistii autohtoni scirbiti de ifosele vedetelor occidentale, pe care le-au tot vazut in ultimele luni etalindu-si cu nerusinare pe micile ecrane talentele umflate artificial prin munca, dar mai ales hrapareata pofta de glorie si bani, au acum privilegiul sa se intoarca la bastinasa cooperativa de productie "munca in zadar". Acolo unde nimic nu se pierde, totul se transforma. Insensibili la zbuciumul verosilor capitalisti din Vest, capabili de orice pentru a-si multumi gloata de suporteri, Jenel, Fanel si Romel vor reveni la milenara lor indeletnicire, atit de pitoresc intitulata "circuitul punctelor in natura". Inspirata, probabil, din bancul de pe vremuri, in care X ii dadea chirpici lui Y in locul unor pene, pe care le schimba apoi cu Z pe niste paie, din care la final facea chirpici, iar ciclul se repeta la nesfirsit. Plin de patriotic entuziasm, molcomul ardelean din Bistrita, sugubatul moldovean de sub Pietricica sau aprigul oltenas din Banie se vor inghesui cu drag in tribunele acestor circuri moderne rebotezate in pas cu vremea - stadioane de fotbal. Totul, pentru a urmari la lucru carul fotbalului autohton. Unul cu oiste strimba, pe a carei capra stau inghesuiti fosti militieni, activisti de partid, bisnitari, sefi de sala, chelneri, magazineri, descurcareti sau pseudoafaceristi. Ca, vorba aia, cine-ar mai avea timp de tras, ca sa scoata caruta din mocirla? Poate doar boii! MATEI UDREA "Alba-neagra" cu arbitri Debutul noului sezon al Diviziei A-Ursus - campionat anuntat cu surle si trimbite ca fiind cel mai corect de la "big-bang" incoace -, sta, asa cum ne asteptam, sub semnul influentei malefice a presedintilor de cluburi. Puterea anumitor conducatori a ajuns sa fie atit de mare, incit nimeni nu mai are curajul sa se impotriveasca deciziilor aberante pe care le iau, sfidind de fiecare data cele mai elementare norme ale bunului simt. Ce s-a intimplat la recentul Comitet Executiv al FRF este dovada clara ca alde "Pinalti" sau "Tata Jean" bat cu pumnul in masa si imediat coloanele vertebrale se fring la 90 de grade. Dupa ce tot in CEx s-a hotarit ca delegarile arbitrilor sa se faca prin extragere din "suflatoare" (aparat folosit si la concursurile Loto), bastanii din prima divizie s-au gindit ca ar fi mai bine sa inceapa anul competitional 2000-2001 macar cu doua victorii, asa incit si-au asigurat "fluierasii" de casa la primele dispute. Cum au reusit? Le-au dat tema pentru acasa membrilor CEx si acestia au gasit solutia salvatoare: "Nu s-au fixat pina acum criteriile valorice ale arbitrilor din lotul A, asa incit delegarile pentru primele doua etape au fost facute de Nicolae Pantea", dupa cum singur a declarat Adalbert Kassai, secretarul general al FRF. Si cum noul sef al "cavalerilor" fluierului trebuia sa-si dea masura valorii, Corpodean va oficia la confruntarea dintre Foresta si Gloria Bistrita, iar Marian Salomir ii va lua urma lui "Pinalti" la Medias. Despre Corpodean toata lumea stie ca este "pruncul de suflet" al lui Padureanu, in timp ce Marian Salomir a facut echipa de baza cu tatal sau la confruntarea retur a Ceahlaului cu Palma de Mallorca, ambii pe post de insotitori, unul al brigazii de arbitri, celalalt al observatorului. Cum am aflat ca si inaintea acelui meci au aparut si s-au produs celebrele folcloriste, nu e greu sa ne imaginam cu ce amintiri placute au plecat acasa tinarul si virstnicul Salomir. Nu ne-ar surprinde ca si dupa consumarea primelor doua etape, Comitetul Executiv sa fie multumit de realizarile obtinute si sa perpetueze solutia numirilor. Prietenii stiu de ce. TEODOR HOSSU-LONGIN Tata Leana si nea Marin, consilierii de taina de la FRF Examenul de licenta pentru observatorii care urmeaza sa fie delegati la meciurile din Divizia A-Ursus a fost exact ceea ce s-a dorit sa fie: o parodie ieftina. Dificultatea concursului in sine este greu de judecat, insa hotaririle luate de conducerea FRF dupa aflarea rezultatelor sint absolut incredibile. Desi Aron Huzu nu a indeplinit baremul necesar, el a fost totusi "admis" pentru ca este seful Comisiei de delegare. Adica, exact ca in vremurile "de trista amintire", functia bate gradul, in cazul acesta, postul este mai presus decit incompetenta. Mergind pe aceeasi logica strimba, Mircea Salomir va putea observa disputele din prima divizie, chiar daca Marian, fiul sau, este arbitru. Ce mai conteaza ca noul regulament interzice o asemenea situatie, diriguitorii fotbalului autohton isi permit sa faca orice fel de exceptii. Parintii spirituali ai "Regulamentului privind activitatea observatorilor oficiali la jocurile din cadrul competitiei interne" sint Marian Albu si Gabi Popescu, doi oameni care nu au nici o legatura cu acest domeniu. Primul, in calitate de contabil, a avut numai rezultate rasunatoare in activitatea sa, federatia putindu-se lauda cu un superb sediu care nu exista, cu un modern autocar teoretic si cu o baza sportiva ultimul racnet care nu se afla nici macar in stadiul de proiect. Despre celalalt nu se poate spune prea mult, titulatura sa semioficiala fiind cea de "slujbas al federatiei". Acesti ilustri ginditori au elaborat un document care, pe linga ca abunda in neconcordante cu ROAF, are si parti unice prin lipsa oricarei logici. De exemplu, la capitolul 9, articolul 41, se spune ca supervizorii observatorilor nu au limita de virsta, iar in acest post pot intra chiar si sefii de servicii din FRF, referentii de specialitate si directorii. In traducere libera, chiar si tata Leana, sefa seviciului curatenie, poate veni, "fain frumos", sa-si dea cu parerea ei competenta despre ce s-a intimplat la un meci. Sau un sfat cu greutate va fi dat de nea Marin, directorul de depozit, dupa ce a avut o discutie constructiva cu un alt supervizor aflat la a "t-spea" tinerete. (T.H.L.) Olisadebe i-a otravit pe "ciinii rosii" Campioni in Romania, umiliti in Europa Dupa o intrecere interna in care Dinamo n-a avut nici o emotie in a-si adjudeca cununa cu lauri, elevii lui Dinu au clacat lamentabil in fata reprezentantei unei tari care n-a insemnat absolut nimic in fotbalul european in ultimii 15 ani. Atit la echipa nationala, dar si la nivel de club. "Este greu sa facem fata pe plan european din moment ce Dinamo se angreneaza la nivel maxim 7-8 meciuri pe an", spunea "Mister" inainte cu o zi inainte de meci, incercind sa sugereze ca in tara diferenta intre formatiile noastre este una uriasa, dar poate exista si un alt inteles. Jocurile de culise existente din campionatul primei noastre divizii s-au reflectat in partidele internationale. Anul trecut, Rapid a fost invinsa de o anonima formatie baltica, Skonto Riga, iar acum Dinamo incaseaza sapte "boabe" de la Polonia Varsovia intr-o dubla mansa in care reusitele lesilor au parut niste goluri inscrise la antrenament. In mare parte, calificarea s-a transat la Bucuresti, unde efectele gafelor comise de Giani Kirita si Gica Mihali n-au putut fi remontate la Plock. In micuta localitate poloneza, Dinamo a avut doua ocazii rarisime in debutul celei de-a doua reprize, cind Mihalcea si Florea au trecut pe linga un 2-0 care putea schimba datele problemei. Iarasi s-au produs citeva erori ale defensivei si Olisadebe n-a iertat. Multi dintre fotbalistii dinamovisti au evoluat foarte slab. Doar Lupu si Tames s-au ridicat la nivelul unei formatii de talie europeana, restul fiind foarte departe de multele zerouri in coada pe care le tot flutura oficialii din Stefan cel Mare. "Ne-a invins o echipa mult mai buna decit a noastra", a afirmat Cornel Dinu. Un adevar care nu provine din valoarea polonezilor, ci dintr-un campionat romanesc previzibil. Suporterii le-au cerut socoteala jucatorilor In ciuda orei matinale la care a aterizat aeronava, cinci dimineata, mai multi sustinatori ai "ciinilor rosii" le-au adresat cuvinte grele jucatorilor si au acuzat jocul slab prestat de acestia. "Bravo! Sinteti campionii Romaniei si rusinea Europei!", le-a spus un suporter in timp ce dinamovistii se imbarcau in autocar. Ultrasii i-au aplaudat ironic pe fotbalisti, iar Hildan a fost chiar injurat de un suporter, motiv pentru care a sarit la bataie si a fost potolit cu greu de Fane Preda. Jucatorii s-au indreptat catre traditionalul loc de cantonament de la Saftica pentru a pregati meciul de simbata seara din Cotroceni cu FC National. DANIEL NAZARE POLONIA VARSOVIA - DINAMO BUCURESTI 3-1 (0-1) Au marcat : OLISADEBE (min. 60, 62), GOLASZEWSKI (min. 65) / TAMES (min. 44) POLONIA : Szczesny 6 - Wycizkiewicz 6, Kaliszan 6,5 (min. 85 Scherfchen), Pawlak 6, Zvirgzdauskas 6 - Golaszewski 6,5 (min. 81 Ekwueme), Bak 6, Wieszczycki 6,5, Kielbowicz 6 - Olisadebe 7, Bykowski (min. 7 Kaczorowski 6). Antrenor: Dariusz Wdowczyk DINAMO : Preda 5 - Bolohan 5, V. Nastase 5, Mihali 4,5 , Florea 4 (min. 66 G. Kirita 4,5 ) - Lupu 6, Hildan 5, Tames 6 - Fl. Petre 4, M. Niculae 5 (min. 46 Cl. Dragan 4), Mihalcea 4,5. Antrenor : Cornel Dinu Flash Zimbru Chisinau, mai tare ca Dinamo Miercuri seara au avut loc meciurile contind pentru mansa a doua a turului al doilea preliminar al Ligii Campionilor. Iata rezultatele complete (in paranteza sint trecute scorurile inregistrate in tur, iar echipele subliniate s-au calificat in turul al treilea): Maribor (Slovenia) - Zimbru Chisinau (Moldova) 1-0 (0-2); KR Rejkjavik (Islanda) - Brondby (Danemarca) 0-0 (1-3); Bate Borisov (Belarus) - Helsingborg (Suedia) 0-3 (0-0); Levski Sofia (Bulgaria) - Besiktas Istanbul (Turcia) 1-1 (0-1); Inter Bratislava (Slovacia) - Haka (Finlanda) 1-0 - dupa prelungiri (0-0); Anorthosis Famagusta (Cipru) - Anderlecht Bruxelles (Belgia) 0-0 (2-4); Kaunas (Lituania) - Glasgow Rangers (Scotia) 0-0 (1-4); Torpedo Kutaisi (Georgia) - Steaua Rosie Belgrad (Iugoslavia) 2-0 (0-4); Hapoel Tel Aviv (Israel) - Sturm Graz (Austria) 1-2 (0-3); Dunafer (Ungaria) - Hajduk Split (Croatia) 2-2 (2-0); Rosenborg Trondheim (Norvegia) - Shelbourne (Irlanda) 1-1 (3-1); Levadia Maardu (Estonia) - Sahtior Donet (Ucraina) 1-5 (1-4); Samkir (Azerbaidjan) - Slavia Praga (Cehia) 1-4 (0-1); Polonia Varsovia (Polonia) - Dinamo Bucuresti (Romania) 3-1 (4-3). Partidele turului al treilea se vor disputa pe 8 si 9 august, iar returul va avea loc pe 22 si 23 august dupa urmatorul program: Tirol Innsbruck (Austria) - Valencia (Spania); Zimbru Chisinau (Moldova) - Sparta Praga (Cehia); Brondby (Danemarca) - Hamburg SV (Germania); Internazionale Milano (Italia) - Helsingborg (Suedia); Besiktas Istanbul (Turcia) - Lokomotiv Moscova (Rusia); Inter Bratislava (Slovacia) - Olympique Lyon (Franta); Anderlecht Bruxelles (Belgia) - FC Porto (Portugalia); Herfolge (Danemarca) - Glasgow Rangers (Scotia); Dinamo Kiev (Ucraina) - Steaua Rosie Belgrad (Iugoslavia); Sturm Graz (Austria) - Feyenoord Rotterdam (Olanda); Dunafer (Ungaria) - Rosenborg Trondheim (Norvegia); St.Gall (Elvetia) - Galatasaray Istanbul (Turcia); AC Milan (Italia) - Dinamo Zagreb (Croatia); Sahtior Donet (Ucraina) - Slavia Praga (Cehia); Polonia Varsovia (Polonia) - Panathinaikos Atena (Grecia); Leeds United (Anglia) - TSV München 1860 (Germania). Ganea, singurul roman ramas in Intertoto Miercuri seara s-au disputat retururile partidelor din semifinalele Cupei UEFA Intertoto. Iata rezultatele (in paranteza sint trecute scorurile din tur, iar echipele subliniate s-au calificat in finale): Chmel Blsany (Cehia) - Sigma Olomouc (Cehia) 0-0 (1-3); Standard Liege (Belgia) - VfB Stuttgart (Germania) 0-1 (1-1); Bradford City (Anglia) - Zenit St.Petersburg (Rusia) 0-3 (0-1); Aston Villa (Anglia) - Celta Vigo (Spania) 1-2 (0-1); Udinese (Italia) - Austria Viena (Austria) 2-0 (1-0); VfL Wolfsburg (Germania) - AJ Auxerre (Franta) 1-2 dupa prelungiri (1-1). Finalele se vor disputa pe 8 si 9 august - turul, iar meciurile retur vor avea loc pe 22 si 23 august dupa urmatorul program: Sigma Olomouc (Cehia) - Udinese (Italia); Celta Vigo (Spania) - Zenit St.Petersburg (Rusia); AJ Auxerre (Franta) - VfB Stuttgart (Germania). Rosu a debutat la Numancia Ex-stelistul Laurentiu Rosu a debutat fulminant la noua sa echipa, Numancia, in partida amicala pe care formatia din Soria a disputat-o miercuri seara impotriva colegei din Primera Division, Malaga. Evolutia lui Rosu a fost apreciata de cotidianul "Marca" drept "extrem de promitatoare, romanul reusind sa faca tot ce a vrut pe partea stinga a terenului". Disputa s-a terminat la egalitate, 1-1, golul Numanciei fiind marcat, din penalty, de Jean Barbu in minutul 60. Faza din care s-a dictat lovitura de pedeapsa a pornit de la o pasa excelenta a lui Rosu pentru Inaki. Costel Galca a evoluat tot meciul pe care Espanyol Barcelona l-a cistigat cu 2-1 impotriva olandezilor de la Vitesse Arnhem, echipa pentru care Fane Nanu a jucat din minutul 60. In Italia, Adi Mutu s-a facut de ris, alaturi de restul colegilor sai, dupa ce Verona a terminat 2-2 cu amatorii de la Alto Adige. Mutu a jucat doar in primul mitan, perioada de timp in care n-a reusit nici o faza mai acatarii.(S.T.) Florin Marin si "sapaturile" oltenilor Universitatea Craiova si FC Brasov deschid astazi sezonul 2000-2001 al Diviziei A Ursus. Ca la fiecare inceput de sezon, oltenii au ginduri de marire, adica egalarea performantei din 1991, ultimul an in care au cistigat vreun trofeu intern. Totusi, ca de obicei, la Craiova sint probleme. Suporterii nu-l prea inghit pe Florin Marin, tehnicianul adus de la Rocar, echipa care a invins in Banie acum citeva zile. "Flocea" le ia apararea fotbalistilor care l-au escortat de la Rocar la Craiova, spunind ca acestia sint profesionisti. Nimic despre valoarea lor. Tehnicianul oltenilor mai declara si ca nu se teme de un eventual puci al craiovenilor de la Universitatea, despre care s-a auzit in dese rinduri ca ar fi "sapatori" de antrenori. Florin Marin are ceva probleme de lot, Batrinu, Negru si D. Rednic fiind accidentati, in timp ce Gabi Stan, omologul sau de la Brasov, dispune de efectiv complet. "Stegarii" spera sa repete numai evolutia de anul trecut de la Craiova, cind au jucat foarte bine, dar au pierdut cu 1-0, si sa plece acasa si cu ceva puncte. BOGDAN GHEORGHE 