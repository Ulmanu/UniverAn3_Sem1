 ABC-ul impozitului pe venitul global Cum puteti beneficia de deduceri suplimentare Asa cum anuntam, incepind de astazi, pentru a veni in ajutorul contribuabililor, "Evenimentul zilei" va incerca sa raspunda la citeva dintre problemele ridicate de aplicarea impozitului pe venitul global. Insa, pentru a intelege mai bine raspunsurile la intrebarile privind impozitul pe venitul global, fiecare contribuabil va trebui sa consulte Ordonanta 73/1999 si normele sale de aplicare. Astazi vom raspunde la intrebarile: 1) "Cum se poate beneficia de deduceri suplimentare?", si 2) "Cine beneficiaza de deduceri suplimentare in cazurile contribuabililor divortati sau care au copii proveniti din casatoriile anterioare?". 1. Care sint documentele pe care trebuie sa le depuna un salariat pentru a dovedi ca intretine o ruda a sa, in vederea obtinerii deducerilor personale? In situatia in care persoana intretinuta este valida pentru a beneficia de deduceri personale suplimentare, un salariat trebuie sa prezinte: declaratie pe propria raspundere si declaratie pe propria raspundere a persoanei intretinute conform modelelor din anexa la decizia fiscala 2 (al carei model se gaseste la Administratia Financiara pe raza careia locuieste contribuabilul); documente care sa ateste gradul de rudenie intre salariatul care cere deducerea si persoana aflata in intretinere; documentul care atesta venitul obtinut de persoana intretinuta. In cazul in care persoana intretinuta este invalida gradul I sau II, cu handicap accentuat sau grav, va prezenta si certificatul Comisiei de expertiza medicala sau, dupa caz, decizia de pensionare. 2. a. Contribuabilul care plateste pensie alimentara unui copil minor care a fost incredintat prin hotarire judecatoreasca fostului sot (sotie) poate solicita deducere suplimentara pentru acest copil? Raspunsul este nu, deoarece conform articolului 12 din Ordonanta 73/1999 deducerile personale suplimentare se acorda doar parintelui care are efectiv in intretinere copilul. b. Poate un contribuabil sa solicite deducere suplimentara pentru un copil rezultat dintr-o casatorie precedenta a celuilalt sot in cazul in care copilul nu se afla in familia sa? Nu, deoarece pentru un copil minor provenit dintr-o casatorie anterioara dreptul la deducere suplimentara revine unuia dintre sotii care formeaza noua familie si care are copilul in intretinere, indiferent daca parintii firesti ai acestuia contribuie la intretinerea sa prin plata unei pensii de intretinere. Copilul major este considerat alt membru de familie aflat in intretinere. OVIDIU ZARA Conform noului cod deontologic, Functionarii publici trebuie sa-si lase simpatiile politice acasa Functionarii publici se vor putea organiza in sindicate si asociatii profesionale care sa le protejeze drepturile si interesele, dar, in acelasi timp, vor trebui sa respecte un cod deontologic strict si sa dea examene de atestare pe posturi, a anuntat ieri seful Agentiei Nationale a Functionarilor Publici (ANFP), Ludovic Orban. El a precizat ca, in timpul ramas pina la sfirsitul acestui mandat (n.r. - care va expira dupa alegerile din toamna), agentia intentioneaza sa aplice un program de restructurare a intregului sistem functionaresc. Obiectivele acestui program sint: elaborarea unui cadru legislativ pentru desfasurarea unei activitati fluente a functionarilor publici, realizarea unei evidente a numarului de functionari publici, precum si a competentelor acestora, monitorizarea activitatii tuturor functionarilor publici etc. Pina la sfirsitul acestei luni, functionarii publici vor trebui sa sustina examenele de atestare pe posturi, a mai anuntat seful ANFP, precizind ca, in cazul persoanelor care, prin alegere sau numire, au dobindit o functie publica, acestea vor trebui sa renunte, pe perioada exercitarii ei, la practicarea profesiei lor de baza. Potrivit lui Ludovic Orban, reforma propusa de ANFP intentioneaza, de asemenea, sa creeze "functionari compatibili cu functia", care sa cunoasca minimum o limba straina, sa poata opera pe computer si sa aiba un comportament adecvat fata de cetateni. Pentru crearea acestui "portret-robot" al functionarului roman s-au utilizat drept modele normele din Statele Unite, Marea Britanie, Franta si Germania, a mai aratat Orban. In ceea ce priveste salarizarea functionarilor publici, seful ANFP a declarat ca aceasta trebuie sa fie principalul instrument in combaterea coruptiei in administratie. "Optez pentru un salariu de baza mai mic si pentru un sistem de stimulente care, in completarea salariului, sa fie acordate in functie de eficienta fiecaruia si sa combata disponibilitatea functionarului pentru alte atentii", a afirmat Ludovic Orban. El a mai spus ca, in privinta apartenentei politice, functionarii publici nu vor avea nici o restrictie, insa le va fi interzisa promovarea intereselor politice ale formatiunii din care fac parte prin intermediul functiei publice pe care o ocupa. De altfel, controlul ANFP se va exercita pina la nivelul secretarului general al guvernului, a mentionat Orban. OANA VLASCEANU Site-ul oamenilor de afaceri americani din Romania a fost relansat Ieri, cu o zi inaintea Zilei nationale a Statelor Unite ale Americii, comunitatea de afaceri americana din Romania a relansat un website pe Internet (www.usbiz.ro), in scopul stimularii comertului virtual intern si extern. Creat si dezvoltat de compania mkco.ro, website-ul ofera oamenilor de afaceri date despre Romania (regim legislativ, indicatori micro si macroeconomici, evolutii inregistrate in sectorul tehnologic etc). Reamintim ca mkco.ro a mai creat in Romania website-urile pentru Asociatia Canadiana de Afaceri (www.cba.ro) si Comunitatea de Afaceri Britanica (www.ukbiz.ro). (O.Z.) La cererea firmei Eurocopter, IAR Brasov va fi reorganizata pe trei centre de profit Neculai Banea, administratorul SC IAR SA Brasov, spera ca, pina la sfirsitul anului, societatea sa functioneze pe baza noii structuri organizatorice, structura care va fi axata pe trei centre de profit: "Elicoptere", "Aripa fixa" si "Top Therm", fiecare cu propriul buget de venituri si cheltuieli. Banea considera ca aceasta impartire a societatii va usura privatizarea ei, planul de restructurare fiind realizat la solicitarile FPS si Eurocopter. Pentru punerea in aplicare a planului de restructurare, intreaga activitate a uzinei va fi informatizata. Unul din obiective, reducerea cu peste 350 a numarului de angajati, a fost realizat deja. In acest an, conducerea uzinei isi propune sa revigoreze vinzarile de elicoptere PUMA si sa infiinteze un centru in cadrul caruia sa se realizeze intretinerea si reparatiile capitale pentru acest tip de elicoptere. CAMELIA CSIKI Afacere cu epilog la Curtea de Arbitraj de la Paris Tractorul Brasov a fost "tepuita" cu patru milioane de dolari de o firma turceasca SC Tractorul SA Brasov a fost pacalita cu aproximativ patru milioane de dolari, in urma unui export de tractoare in Turcia, care nu a fost achitat. Conducerea uzinei a dat in judecata, la sfirsitul anului trecut, pe de o parte societatea ARDAF Brasov, unde Tractorul Brasov si-a asigurat exportul contra riscului de neplata, si, pe de alta parte, firma Traksan Traktor Sanayi ve Ticaret AS din Turcia, beneficiara tractoarelor livrate de uzina brasoveana. Acest proces se afla in curs de desfasurare la Curtea de Arbitraj International de pe linga Camera Internationala de Comert din Paris. In 1998, SC Tractorul SA Brasov, aflata sub conducerea fostului director Tiberiu Filip, a incheiat cu Traksan Traktor Sanayi ve Ticaret AS din Turcia un contract pentru un export de tractoare in valoare de 3.783.040 de dolari. Prin contract s-a convenit ca plata sa fie efectuata la 60 de zile de la data livrarii, iar conducerea uzinei a asigurat exportul de tractoare contra riscului de neplata. Reprezentantii Tractorul SA au incheiat cu sucursala Brasov a ARDAF doua polite de asigurare, la o valoare totala de 6,5 milioane de dolari, pentru care uzina a platit 2.238.040 de dolari. Tractorul Brasov nu facea pentru prima data afaceri cu firma Traksan Traktor Sanayi ve Ticaret AS. Prin aceasta societate Tractorul Brasov a exportat, din 1992, 17.000 de tractoare, iar partenerul turc a respectat de fiecare data termenele de plata. Insa, in 1998, firma turca a inceput sa se confrunte cu mari probleme financiare, despre care uzina brasoveana habar nu avea atunci cind a incheiat contractul. Pentru ca exista totusi riscul ca firma turca sa nu isi onoreze contractul, uzina brasoveana a incheiat cu ARDAF o polita de asigurare contra riscului de neplata. In semestrul II 1998, Traksan Traktor Sanayi ve Ticaret AS avea de platit uzinei brasovene aproximativ patru milioane de dolari. Firma turca a fost preluata ulterior de grupul de firme UCAR, iar noul patron nu a achitat datoriile fata de Tractorul. Cind a aflat ca firma turca are probleme financiare, conducerea uzinei brasovene a instiintat ARDAF pentru a putea lua masuri in vederea recuperarii banilor. In actiunea judecatoreasca formulata de SC Tractorul SA la Tribunalul Brasov este mentionat ca "asiguratorul, desi a avut obligatia ca profesionist sa plaseze asigurarea acordata intr-o forma de reasigurare (...) nu a facut-o, si ne instiinteaza despre aceasta cu comunicarea fax 3521/21.04.1999, la un an de la incheierea politei de asigurare". Conducerea Tractorul Brasov cere instantei de judecata sa oblige ARDAF la plata in lei, calculata la cursul leu/dolar al BNR din ziua pronuntarii hotaririi, a sumei de 2.993.167 de dolari, cit a platit pentru a-si asigura exportul de tractoare. Reprezentantii ARDAF au promis ca isi vor exprima punctul de vedere fata de aceasta afacere. Paralel cu actiunea judecatoreasca impotriva ARDAF, Uzina Tractorul a facut si o plingere impotriva firmei Traksan Traktor Sanayi ve Ticaret, adresata Curtii de Arbitraj International de pe linga Camera Internationala de Comert din Paris, pentru a recupera suma de 4.196.154 de dolari, reprezentind valuta neincasata pentru tractoarele exportate in 1998, si majorarile pentru intirziere. CAMELIA CSIKI 