 In luna cadourilor, Statul cere bancilor sa-l imprumute cu 3.930 de miliarde de lei Cele sase emisiuni de titluri prin care statul solicita credite bancilor in luna decembrie insumeaza 3.930 de miliardede lei. Perioadele pina la scadenta oscileaza intre 77 si 126 de zile. Specialistii considera ca suma cu care doreste sa se finanteze statul s-ar putea majora in conditiile in care salariul minim pe economie a crescut de la 1 decembrie cu 300.000 de lei si in circumstantele in care bugetul este implicat direct in rezolvarea mai multor probleme ale persoanelor defavorizate. Si totusi, chiar si in aceasta situatie, dobinzile remunerate de Ministerul Finantelor (MF) ar putea sa nu depaseasca intervalul 50-52%. Explicatia are legatura cu luna precedenta, atunci cind Finantele au atras 150 milioane euro de pe piata de capital externa (echivalentul a 3.200 miliarde lei), dupa care au decis sa anuleze cele mai multe licitatii din noiembrie. In cele din urma, la singura licitatie care a avut loc, s-au adaugat doua subscriptii speciale, dar resursele atrase in cea de a treia luna de toamna au insumat doar 2.100 miliarde lei, comparativ cu 3.400 miliarde lei, cit se programase initial sa se atraga de pe piata interna. Este adevarat ca banca centrala a incercat sa substituie intr-o anumita masura licitatiile MF, plasind bancilor comerciale titluri din portofoliul propriu, masura menita sa opreasca institutiile bancare sa se refugieze cu fondurile excedentare in valuta, dar fluctuatiile relativ frecvente ale dobinzilor interbancare spre niveluri reduse au aratat ca ar mai fi existat resurse disponibile pentru o perioada mai lunga de timp, "alungirea" scadentei echivalind cu un randament mai bun pentru societatile bancare. In concluzie, analistii previzioneaza ca in decembrie licitatiile Ministerului Finantelor sint asteptate cu interes. Bancile vor accepta nivelul de dobinda estimat si in contextul unei deprecieri a leului la fel de lina ca in cea din a doua si a treia luna de toamna, acestea vor prefera plasamentele in moneda nationala in defavoarea celor in devize. Un punct de reper important il constituie faptul ca MF a prelungit media perioadelor de maturitate de la 91 de zile, in octombrie, la 100 de zile, in ultima luna a anului 2000, ceea ce arata ca organismul respectiv este constient ca bancile au nevoie de emisiunile sale si atunci le forteaza sa imprumute statul pe termen mai lung. Prima sedinta in valoare de 463 miliarde lei si cu scadenta la 77 de zile este planificata pentru miine. IONUT BALAN Atentie ce puneti la temelie Materialele de constructii se testeaza dupa ureche Oficiul pentru Protectia Consumatorilor din Romania a cerut recent organelor in drept sa elaboreze, nici mai mult nici mai putin decit un nou act normativ care sa reglementeze punerea pe piata si libera circulatie a materialelor de constructii. Romania are legislatie in materie, dar este atit de stufoasa si greoaie incit mai mult incurca decit faciliteaza desfasurarea unei activitati normale. Concluzia inspectorilor OPC a rezultat "n urma unui control tematic efectuat in luna septembrie a acestui an. Rezultatele acestuia sint ingrijoratoare. Raportul dat publicitatii recent precizeaza ca au fost controlati aproape 200 de agenti economici - producatori de materiale de constructii, importatori si distribuitori, din 15 judete ale tarii si municipiul Bucuresti. Analizele efectuate, se arata in documentul remis presei, au scos in evidenta faptul ca aproape jumatate din comerciantii de materiale de constructie nu efectueaza incercarile si analizele cerute de lege, prin laboratoare autorizate. In consecinta, nu se poate sti cit de rezistente vor fi constructia sau decoratiunile interioare efectuate cu asemenea "materii prime". Conform reglementarilor in domeniu, in Romania, calitatea varului, a cimentului, a caramizilor, a gresiei, si a faiantei trebuie controlate doar de laboratoare acreditate de Ministerul Lucrarilor Publice si Amenajarii Teritoriului. Raportul OPC arata ca multi dintre importatori renunta sau intirzie sa faca teste si incercari de laborator pentru ca sint prea costisitoare si le ingreuneaza afacerea; si le scumpesc produsele. Altii nu fac teste pentru ca nu cunosc legislatia sau o interpreteaza dupa ureche - fac teste in propriile laboratoare, de exemplu, fara ca acestea sa fi fost autorizate de MLPAT. In opinia inspectorilor OPC, cele mai sigure materiale de constructie ramin caramizile, ipsosul, varul si cimentul puse in vinzare, in cantitati mari, de firme care au activitate indelungata in domeniu. Controlul a cuprins si comercianti de materiale de constructie, inspectorii OPC constatind ca peste 80% din acestia incalca legea. Ei vind produse preluate de la producatori si importatori pentru care acestia nu au facut incercari si analize in laboratoare autorizate. Valoric, in timpul controlului s-a constatat ca marfuri in valoare de 28 de miliarde de lei (83% din valoarea marfii controlate) au fost puse in vinzare cu deficiente sau cu incalcarea prevederilor legale privind protectia consumatorilor. MIHAELA BALEA Premierul raporteaza FMI ca are vistieria plina, crestere economica si acces la pietele private de capital Testamentul lui Isarescu Desi este destinat lecturii atente a directorului Fondului Monetar International, Horst Kohler, si a presedintelui in exercitiu al Comisiei Europene, Romano Prodi, textul scrisorii semnate de premierul Mugur Isarescu, la sfirsitul saptaminii trecute, relateaza "epopeea" redresarii economice a Romaniei. Dupa trei ani consecutivi de recesiune, premierul "lasa mostenire" urmasilor sai la guvernarea tarii o crestere economica estimata la 2,1 procente, rezerve de aur si valuta consolidate (in valoare de 3,3 miliarde dolari), un deficit bugetar rezonabil (pina la 3,5% din PIB), revitalizarea exporturilor si un deficit confortabil al contului curent. Premierul reia, punctual, evolutia tuturor indicatorilor macroeconomici, fara a uita sa mentioneze circumstantele dificile care au jenat guvernarea: gestionarea tarii in plin an electoral, conjunctura nefavorabila din pietele internationale ale petrolului, severa influenta a secetei din aceasta vara. Premierul admite ca salariile bugetarilor nu au fost stapinite si nici arieratele nu au fost reduse, cu influenta puternica asupra inflatiei. Dar explica limpede ca, in privinta salariilor, nu mai era loc de negocieri cu sindicatele, care au cerut respectarea contractelor colective de munca. "In orice caz, salariile au cunoscut o descrestere, raportat la dolar, iar in termenii indicelui preturilor de consum, pina in octombrie, salariul mediu net a cunoscut o scadere de aproximativ 0,4%. Luind in considerare cresterea productivitatii muncii in industrie, nu se poate spune ca politica salariala a fost expansionista", a aratat premierul. In plus, "cresterea puternica a productivitatii in sectorul productiv a dus la mentinerea competitivitatii bunurilor si serviciilor romanesti", scrie premierul. Ceea ce nu se explica insa este faptul ca in aceasta crestere a productivitatii se ascunde posibila crestere a salariilor din ramurile economice respective, care echivaleaza cu marirea puterii de cumparare si cresterea consumului. Premierul evoca si reactia pietelor financiare private de capital, care s-au aratat dispuse sa imprumute Romania, dupa o atitudine de maxima prudenta afisata trei ani consecutiv, timp in care autoritatile nu au putut lansa nici o emisiune de obligatiuni. "In pofida constringerilor inevitabile datorate anului electoral, am pus baza unei reveniri sustinute a economiei romanesti", a observat Isarescu. LIDIA MOISE 