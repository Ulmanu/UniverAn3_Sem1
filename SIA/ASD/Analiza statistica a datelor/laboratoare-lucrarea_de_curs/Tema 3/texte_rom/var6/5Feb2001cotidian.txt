 Cazarmi transformate in locuinte pentru familiile militarilor MApN cauta solutii in rezolvarea problemei locuintelor pentru militari. Secretarul de stat in MApN, Sorin Encutescu, si presedintele Comisiei de aparare din Camera Deputatilor, Razvan Ionescu, au vizitat recent caminele de garnizoana Salaj si Cobalcescu, unde stau cadre militare care nu dispun de locuinta de serviciu. Sorin Encutescu a fost impresionat de gradul redus de confort in care sint nevoiti sa locuiasca militarii: "Am vazut un militar care locuia cu sotia si bebelusul de opt luni intr-o camera de sase metri patrati, in timp ce intr-un apartament de doua camere stateau noua persoane". MApN intentioneaza sa transforme unele spatii din cazarmi, care, in urma restructurarii, nu mai sint utile, in locuinte de serviciu. In prezent, exista cereri pentru mai mult de 11.000 de apartamente. Din fondurile alocate pentru programele anuale de locuinte, incepind cu anul 1991, nu s-au putut realiza, prin lucrari de investitii, decit 3.199 de apartamente si s-au achizitionat de pe piata libera doar 695 de apartamente. Prin proiectul de buget pe 2001 se prevede continuarea lucrarilor de investitii la opt blocuri cu 344 de apartamente, dintre care vor fi finalizate si date in folosinta, pina la sfirsitul anului, 271 de apartamente, iar alte 20 de apartamente vor fi achizitionate de pe piata libera. ALINA GRIGORE Batrini muscati in somn de sobolani Blocul I 2 din Intrarea Spicului, municipiul Hunedoara, parasit de locatari cu multi ani in urma, este locuit in prezent de 20 de familii. In imobilul fara curent electric si apa curenta, oamenii - in mare parte batrini si persoane cu handicap - au fost muscati de sobolani in timp ce dormeau. Locul este un adevarat focar de infectie, neexistind instalatii sanitare, astfel ca toate cele 20 de familii beau apa din canalul aflat in fata blocului. Primaria Hunedoara intentioneaza sa acorde prioritate locatarilor din I 2, in obtinerea unei locuinte decente, atunci cind vor fi terminate lucrarile pentru construirea unui nou bloc de locuinte, L 1. Totodata, o recenta hotarire a Consiliului Local prevede ca o scara a blocului dezafectat in prezent sa fie evacuata si transformata in locuinte sociale. DANIEL MARIAN Romancele refuza sa-si reclame sotii batausi Violenta domestica a intrat in atentia oficialitatilor doar de citiva ani. In fapt, aceasta sintagma veche inseamna, pe scurt, bataie. Un barbat isi bate nevasta pentru ca i-a pus mincarea sleita pe masa. Un parinte isi da copilul cu capul de pereti pentru ca a spart sticla cu lapte. Fratele mai mare il bate pe mezin fiindca a mincat ultimul mar din casa. Exemple la intimplare, care dau nastere unei intrebari de bun simt: sa fie bataia chiar rupta din rai asa cum se spune? O treime dintre femeile romance, cu virste intre 15 si 44 de ani, declara ca au primit cel putin o palma de la partenerul de viata. In acelasi timp, mai mult de jumatate dintre romance cred ca este o rusine sa-si reclame sotul sau concubinul violent si de aceea nici nu parasesc domiciliul conjugal. Un sondaj efectuat recent de Grupul Roman pentru Apararea Drepturilor Omului, arata ca femeile care sint batute in mod constant sustin ca sotii le bat din prea multa dragoste. Prefera sa minta, pentru ca le este teama sa plece de acasa. Pentru ele, barbatul este stapinul casei, cel care aduce bani si, drept urmare, are toate drepturile. Inclusiv pe cel al maltratarii, indiferent ca este vorba doar de nevasta sau de intreaga familie. Asa incit, procentul de 30% de femei care recunosc ca au fost batute cel putin o data in viata de partener, dat publicitatii la sfirsitul saptaminii trecute, in cadrul seminarului pe tema violentei domestice, se constituie intr-un semnal de alarma pentru autoritati. Parintii isi descarca nervii pe copii Din pacate, violenta in familie, nu se reduce doar la bataile dintre soti. Copiii sint si ei victime ale abuzului fizic sau emotional. Fie asista la scandaluri, fie sint pusi sa aleaga intre mama sau tata, la divort, fie sint ei insisi "tapi ispasitori" pentru parinti. Putini adulti recunosc, insa, ca isi descarca nervii pe copii, desi cifrele sint ingrijoratoare: peste 40%. Parintii isi justifica manifestarile prin proverbe de genul: "Unde da mama, creste", fara sa se gindeasca la urmari. Un copil abuzat va deveni peste ani abuzator, va avea aceeasi atitudine fata de copil sau nevasta, "corectiile fizice" se vor perpetua. Politia poate sari in ajutorul victimelor fara sa existe reclamatii Prezenta simbata la un seminar pe tema violentei domestice, ministrul justitiei, Rodica Stanoiu, s-a declarat ingrijorata de ascensiunea fenomenului, in ciuda aparitiei Legii privind violenta in familie, informeaza Mediafax. "Din informatiile pe care le am, legea 197/2000 este cvasinecunoscuta", a declarat Rodica Stanoiu care a promis ca va discuta cu ministrul de interne si procurorul general al Romaniei un plan de masuri pentru informarea populatiei. Legea 197/2000 mareste sanctiunile pentru toate faptele de violenta in familie si da posibilitatea organelor competente sa intervina si sa ia masuri. De asemenea, noua lege permite instantei sa interzica agresorului sa se mai intoarca in sinul familiei. Pina acum, politia nu intervenea decit daca victima depunea plingere si exista un mandat pentru a patrunde inimobilul persoanei agresate. Cele citeva adaposturi pentru femei agresate nu reprezentau decit o "gura de oxigen" pentru acestea. Ele nu puteau fi gazduite in centru o perioada mai lunga de timp, fiind nevoite sa aleaga - fie isi iau viata in propriile miini fie se intorc la partenerul care le-a agresat. In plus, incercarea de a-l tine departe pe agresor, in urma unui proces de divort, era de cele mai multe ori sortita esecului - partenerul agresat avind nevoie de o hotarire de interdictie separata de la instanta de judecata. Putine sint insa cazurile de femei care au avut puterea sa deschida un al doilea proces dupa cel de divort. MIHAELA BALEA Nascuti pentru a fi ucisi Povestea familiei Urlan le da fiori si acum, dupa sapte ani, locuitorilor comunei Silistea, judetul Teleorman. Florea Urlan, un om linistit si la locul lui, si-a macelarit familia, intr-un acces de nebunie. Urlan si-a injunghiat, pe rind, mama, sotia, tatal si cei trei copii - doi baieti si o fetita. Singurul care au supravietuit a fost unul dintre cei doi baieti. Un alt tata, Dan Cezar Ursu, din Iasi, si-a ucis copilul, intr-o criza de delir mistic. Pe 17 decembrie 1996, Dan Ursu si-a trezit copilul din somn si a inceput sa-l loveasca salbatic peste fata. Pentru ca baiatul a inceput sa tipe, tatal i-a deschis gura si i-a smuls limba. Apoi, criminalul i-a scos copilului ochii, i-a taiat nasul si urechile. In final Cezar Ursu i-a taiat beregata micutului. Retinut de politisti, tinarul Ursu a declarat: "L-am ucis pentru ca privea cu ochii lumii". CHRISTIAN LEVANT Muscatura paterna O fetita in virsta de zece ani din comuna Fundeni, judetul Calarasi, a fost internata in spital dupa ce tatal sau a batut-o si apoi a muscat-o de un picior. Marin Olteanu, in virsta de 46 de ani, un personaj turbulent, cunoscut cu antecedente penale, a venit beat acasa, vineri seara, si a inceput sa isi loveasca fiica. Apoi a muscat-o si de picior. fapta a fost sesizata de o femeie din localitate, Ioana Marin, care a anuntat Politia. Dupa interventia politistilor, micuta Mariana Mihalache a fost internata la Sectia de Chirurgie-Reanimare a Spitalului "Grigore Alexandrescu", din Capitala. Copila avea pe corp mai multe vinatai si o plaga muscata pe gamba dreapta. Politistii cerceteaza conditiile in care s-a produs incidentul. (P.C., D.N.) Biserica ortodoxa condamna violenta in familie "Asistam in prezent la atacuri fara precedent la adresa familiei", a spus Inalt Prea Sfintia Sa, Teofan Savu, Mitropolitul Olteniei, in deschiderea unui seminar despre violenta familiala, organizat simbata, la Patriarhia Romana. La rindul sau P.F. Teoctist a spus ca Ô'biserica nu poate fi indiferenta fata de ceea ce se petrece in familie, celula de baza a societatii romanesti. De aceea Patriarhia Romana a initiat un program, pe linga Biserca Podeanu, pentru construirea unui asezamint care sa adapostesca victimele violentei domestice. Prezenta la seminaru, Rodica Stanoiu, Ministru Justitiei, s-a aratat profund nemultumita de neaplicarea legii privind violenta in familie: "Cel care savirseste asemenea fapte trebuie sa fie cel care sa plece din casa si in nici un caz victima agresiunilor. Oamenii trebuie sa stie ca legea ii apara''. (V.B.) Gara din Baia Mare a devenit "Hotelul" boschetarilor Un numar tot mai mare de boschetari isi duc viata de noapte in gara din Baia Mare. Mizeria, drogurile si hotia se tin lant. "Cosmarul" garii este un tinar crescut la Casa de Copii din Girdani. Un alt "sef" al borfasilor se numeste "Italianul". Din surse ale Politiei TF am aflat ca peste 100 astfel de oameni se perinda prin incinta cladirii sau prin salile de asteptare. Dintre acestia, aproximativ 60% ramin aici sa-si petreaca si noaptea. Printre cei fara capatii exista ierarhii bine stabilite. De la cei care nu au curajul sa cerseasca pina la cersetori agresivi verbal si la cei tineri care sint "sefii" tuturor. Gheorghe Pomian, in virsta de 52 de ani, este de loc din Mediesul Aurit, judetul Satu Mare. De o luna sta in gara. A ajuns in aceasta situatie dupa ce sotia i-a murit. Se intretine din pensia de 400.000 de lei. Ii este rusine sa cerseasca, si de aceea si-a luat de multe ori inima in dinti si a cautat hrana prin containere. De meserie este mecanic de locomotiva de mina si ar lucra si acum daca ar avea unde. Regreta ca la pensie nu isi gaseste odihna mult-meritata. "Petru mine, viata e foarte grea. Dorm pe banchete, inauntru sau afara. Nu pot sa ma odihnesc. De multe ori oamenii ne mai scot afara si ne injura", ne-a spus Gheorghe. Undeva pe trepte, in interiorul garii, am zarit un om care era lovit pe fata. Linga el, doi copii dormeau ghemuiti. "Sint aici de doi ani. Am paralizie pe partea dreapta, de sus pina jos. Piciorul ma doare cel mai tare. Traiesc aici pentru ca nu am familie si nu am fost casatorit niciodata. Vara dorm afara pe iarba, iarna, inauntru, pe unde apuc", ne-a spus batrinul. Dupa un scurt dialog, am inteles de ce omul avea retineri in a vorbi deschis. A fost batut in mai multe rinduri. Am aflat ca il cheama Valer Vent, are 44 de ani si este pensionar de un an. Isi pazeste cu greu pensia, pentru ca "in zona se fura, nu se glumeste", continua omul. Despre copiii de linga el ne-a spus ca sint fugiti de acasa si ca se drogheaza tot timpul. "Cosmarul": "Daca ma enerveaza cineva, ii zbor dintii" Sefii cersetorilor sint Danut Rezmivesz, zis "Cosmarul", si Vasile Pop, alias "Italianul". De sapte anie locuieste printre oamenii nimanui. "Nimeni nu imi comenteaza aici. Daca zice ceva, ii zbor dintii. I-os seful lor". Despre el se stie ca a crescut la Casa de Copii din Girdani si traieste din vinzarea de iconite si napolitane. Si-ar dori un loc de munca mai rentabil, pentru ca sustine ca se pricepe la reparat pantofi. "Am doi ani aici, cu intrerupere. Tatal meu locuieste in Baia Mare, dar nu-i normal la cap si a facut si trei preinfarcturi. Cind se enerveaza, ma da afara din casa. Cind se plictiseste, vine dupa mine si ma roaga sa merg inapoi. Eu o duc bine. Am femeile mele, care ma hranesc si la care dorm cind vreau. Eu nu lucrez. Sint smecher si fac ce vreau", spune "Italianul". Marinel Varga este cunoscut ca lautarul boschetarilor, cu toate ca interpreteaza la muzicuta aceeasi melodie: "Inima de tiganca". Are un picior amputat si, desi detine o locuinta pe strada Vlad Tepes, sta tot timpul prin gara. Ne-a mai marturisit ca in gara este mai cald decit la el in locuinta. Acasa nu are gaz sau incalzire centrala. Alexandru Giuga a crescut la Casa de Copii din Sighetu Marmatiei. S-a casatorit in Galati, unde a si lucrat citiva ani. Din cauza neintelegerilor cu nevasta, s-a reintors in Maramures. Aici a lucrat in gospodaria unui cetatean si nu ducea lipsa de nimic. A cazut de pe o constructie si a trebuit sa suporte o operatie la piciorul sting. "Am mai lucrat pe aici, pe colo, dar nimic de durata. Numai piciorul asta nu mi-e bun, in rest sint bine. As avea nevoie de un loc de munca pe masura mea, ca mintea mi-e intreaga. Imi ies tijele si imi curge ceva din picior. Ajutati-ma sa ajung la spital. Nimeni nu vrea sa ma interneze", spune Alexandru. Familia lui Augustin, conceputa pe peron, s-a mutat in "casa noua" Augustin Varga are patru copii, iar sotia lui este din nou gravida. Unul dintre ei a degerat in urma cu doi ani si a ajuns la o casa de copii. Locuia pe peronul garii inainte de a face urmasi. Si copilul care se va naste va creste printre cersetori, boschetari si hoti. Cu ajutorul unor oameni de bine, el s-a mutat de pe peron intr-o incapere devastata si parasita, situata intre liniile ferate. Isi cistiga existenta cu banii obtinuti din vinzarea unor reviste. "Le cumpar pe cele mai vechi si le vind la jumatate de pret. Uneori vind, alteori nu. Depinde de noroc", spune Augustin. ADRIAN RUSU Din cauza scandalului dintre companiile specializate, Piata romaneasca nu are un sistem sanatos de monitorizare a audientei TV "Piata romaneasca de televiziune ramine in continuare fara un sistem viabil de masurare a audientei TV", se arata intr-un comunicat trimis la redactie de catre Joint Industry Committee (grupul celor 23 de firme si companii specializate din domeniile de publicitate si media). Cu alte cuvinte, nici AGB Data Research, nici CSOP/TNS nu poseda exclusivitatea masurarii audientei tv. In sprijinul acestei afirmatii, JIC reaminteste ca, la cele doua sesiuni de votare - din noiembrie si decembrie 1999 -, CSOP/TNS a obtinut 3 voturi si AGB - 2 voturi. Pentru ca nici unul dintre ofertanti nu a avut punctajul maxim (adica 4 mandate), JIC a hotarit, prin vot, sa stabileasca regula majoritatii simple. Si a desemnat CSOP/TNS cistigatoare a licitatiei pentru ca aceasta obtinuse 3 voturi din 5. Au urmat procesul intentat de AGB impotriva JIC (iulie 2000) si sentinta Tribunalului Bucuresti (decembrie 2000), prin care erau anulate atit decizia de schimbare a procedurii de votare, cit si desemnarea companiei CSOP/TNS drept cistigatoarea licitatiei. JIC intentioneaza sa inainteze recurs forurilor judecatoresti. Iar pina la solutionarea definitiva a litigiului, piata romaneasca ramine fara un sistem modern de monitorizare a audientei TV.(E.C.) Concurs de scenarii si o recompensa grasa: 2.000 de dolari si o excursie la Hollywood Intr-o criza mondiala de scenarii de film, aparitia unei competitii nationale care sa-i stimuleze pe creatorii de povesti cinematografice nu poate decit sa intereseze. Mai ales ca miza este foarte mare: 2.000 de dolari, un bilet dus-intors pina la Los Angeles, diurna, cazare asigurata si intilnirea cu scenaristi si producatori din toate colturile lumii. Tinerii scenaristi trebuie doar sa trimita, pina la 10 februarie, o poveste pentru un lungmetraj de 75 de minute, insotita de o pagina de prezentare a subiectului pe adresa Fundatiei "Jean Negulesco" din strada Mendeleev, nr. 28-30, sector 1, Bucuresti. Din juriul care va decide cistigatorul fac parte criticii Manuela Cernat si Cristina Corciovescu, regizorul Radu Gabrea si producatorul Cristian Comeaga, cel care s-a ocupat de filmele lui Nae Caranfil si care a anuntat ca este in cautare de tineri scenaristi. Participantii pot fi debutanti sau pot avea la activ un singur film realizat dupa un scenariu propriu. Rezultatele vor fi cunoscute pe 1 martie 2001. Cistigatorii anteriori ai acestei competitii au fost Nae Caranfil pentru "Restul e tacere" (locul doi in faza internationala) si Cristian Mungiu si Ioana Uricariu pentru "Cartier". CORNELIA POPESCU De aproape o luna, la Europa FM, Gabi Dobroiu - "desteptatorul" cel mai eficient al ascultatorilor La mai putin de o luna de la lansare, matinalul lui Gabi Dobroiu a cucerit ascultatorii. Astfel, conform unui sondaj realizat de IMAS in saptamina 14-20 ianuarie, emisiunea "Desteptarea" detine suprematia in audienta, in intervalul orar 8.00-10.00, Europa FM intrecind pe acest tronson Radio Contact si Pro FM in medie cu 10.000, respectiv, 50.000 de ascultatori. Secretul reusitei il dezvaluie chiar Gabi Dobroiu, cel care striga "Desteptarea", in fiecare dimineata, la Europa FM: "Am vrut un program in care sa am si eu pareri despre ceea ce se intimpla. Am dat posibilitatea ascultatorului sa ma contrazica sau sa-mi sustina punctul de vedere, nu m-am dat specialist si n-am pretins ca stapinesc o gramada de domenii. Si cind aleg tema diminetii, subiectul de discutie pe care il propun ascultatorilor la ora 9.15, ma opresc doar asupra evenimentelor care intereseaza cetateanul de rind". (I.M.) Actrite de telenovele, Adriana Nieto si Karyme Lozano se fac femei cuminti Anul acesta, actritele de telenovele sint lovite de patima maritisului. Adriana Nieto si Karyme Lozano, protagonistele serialelor "Dragoste nebuna" si "Trei femei", difuzate si de postul ACASA, au declarat ca, incepind din acest an, vor sa "interpreteze" si rolul de nevasta (le dorim sa nu fie doar un rol episodic). Frumoasa actrita mexicana Karyme Lozano ("Trei femei") a nascut de curind o fetita, Angela, fara insa a fi casatorita cu tatal copilului. Totusi, in curind, ea va face marele pas: "Am hotarit impreuna cu Aitor sa «impuscam doi iepuri dintr-o data», cum se spune. Deja am planificat atit cununia noastra religioasa, cit si pe cea civila in aceeasi zi in care o vom boteza pe Angela. Vrem sa dam o mare petrecere, nu inainte insa de a jura, in fata Domnului si a fiicei noastre, iubire vesnica". Adriana Nieto (Natalia Sandoval din "Dragoste nebuna"), cea care se grabeste sa imbrace rochia de mireasa, declara ca va renunta, dupa maritis, la cariera, tocmai pentru a se ocupa de familie: "Intotdeauna am declarat ca cel mai mare vis este acela de a ma aseza la casa mea si de a avea copii. De aceea am renuntat la cariera si, mai mult ca sigur, in luna noiembrie, ma voi casatori cu logodnicul meu, Paco." (S.E.) "Traiasca berea" sparge topurile din Chisinau Formatia Spitalul de Urgenta se pregateste de zor pentru un turneu prin cluburile din tara, care va incepe cu un concert in Capitala, la Club A, in seara de 8 februarie. Printre orasele in care vocalistul Dan Helciug si colegii sai vor cinta live se numara Timisoara, Arad, Resita si Sinaia. De asemenea, se duc tratative pentru cel putin un concert la Chisinau deoarece moldovenii de peste Prut sint vrajiti de rock-ul neobalcanic al Spitalului. Deja piesa "Traiasca berea" a spart topurile din capitala Republicii Moldova, situindu-se pe primul loc in clasamentele posturilor de radio din Chisinau. Muzica grupului bucurestean a facut furori si printre romanii din SUA si Canada, care abia asteapta lansarea albumului de debut, ce va avea loc la primavara. Acesta va include o piesa realizata cu "nebunii" de la grupul Cassa Loco. Acum doua zile, au demarat filmarile pentru videoclipul unei piese noi, intitulata "Prietenii". LIVIU SERBANESCU Maneaua, motiv de emigrare! Nicola pleaca definitiv din tara Chiar daca pentru unii pare o prostie, Nicola a hotarit sa plece definitiv din tara pentru ca nu mai suporta invazia manelelor: "Nu pot sa spun ca imi merge rau in ceea ce priveste muzica sau publicul meu. Dar nu mai suport curentul asta cu manelele care parca a cuprins toata tara. Nu se mai poate face muzica buna pentru ca nu ai parte de promovare nici macar cit au manelele, si producatorii, pentru ca se vinde foarte bine, sint interesati in principal de acest gen de muzica", spune cu obida Nicola. Atit ea, cit si sotul ei, compozitorul Mihai Alexandru, spun ca sint foarte hotariti si ca nu vor da inapoi. Ei vor pleca in Franta pentru ca acolo au rude care ii vor putea ajuta. De fapt, de aceste neamuri depinde data plecarii deoarece asteapta sa li se gaseasca, in primul rind, o locuinta. Pina atunci, Nicola spune ca va mai sustine spectacole, va mai avea aparitii televizate dar nu va mai lansa vreun album. Pregateste piese noi, dar le face pentru "afara", cu texte in engleza si franceza, iar solista spune ca se descurca in ambele limbi. Ea a mai cintat in Elvetia si in Franta si stie cum decurg treburile. Spune ca mai bine o ia de la inceput in strainatate decit sa fie nevoita sa faca vreun compromis in Romania. IUSTINA MUNTEANU Telenovelisti, pregatiti-va! Natalia Oreiro, la Sala Polivalenta Celebra actrita si cintareata de origine uruguayana Natalia Oreiro, cunoscuta publicului autohton din telenovelele "90-60-90", "Celebri si bogati" si "Inger salbatic", va veni in Romania pe data de 13 martie a.c., informeaza Agentia Rompres. Ea va concerta la Bucuresti - la Sala Polivalenta - pe 14 si 15 martie, iar pe 17 la Timisoara, spectacolele fiind programate sa inceapa la orele 20.00. Show-urile vor dura aproximativ doua ore, iar biletele vor fi puse in vinzare de astazi la Sala Polivalenta, Sala Palatului, Magazinul Muzica, Hollywood Music & Film si Bucuresti Mall, pretul lor fiind cuprins intre 349.000 si 980.000 de lei. Natalia Oreiro va fi invitata la o serie de emisiuni radio si tv, una dintre acestea fiind "Steaua ta norocoasa", prezentata de Mihaela Radulescu, la PRO TV. O familie din secta Martorii lui Iehova refuza transfuzia de singe pentru copilul lor "Viata fetitei nu e mai importanta decit credinta" Rebeca Costache, de opt ani, din localitatea Segarcea, judetul Dolj, a fost adusa de mama ei la Spitalul Judetean pentru o banala operatie de apendicita. Fetita a fost operata, dar complicatiile aparute ulterior au facut sa mai fie nevoie de o alta interventie chirurgicala. Pentru ca medicii au considerat ca organismul fetitei este deja foarte slabit, au decis sa-i fie administrat singe prin perfuzii. In acest moment a izbucnit scandalul. Micuta transforma si ea transfuzia Mama fetitei, Dorina Afrem, 27 de ani, face parte din secta Martorii lui Iehova si se opune cu vehementa ca Rebeca sa primeasca singe de la alta persoana: "Calcam legea lui Dumnezeu pentru ca noi nu putem sa luam viata de la altcineva". Femeia este analfabeta, dar ne-a spus ca ii citesc rudele si apropiatii Biblia si materialele informative, de aici aflind ca preceptele sectei interzic transplantul sau transfuzia de la alte persoane. Dorina spune ca "viata fetitei nu e mai importanta decit credinta. Toti murim, iar daca Dumnezeu vrea s-o ia la el, nimeni nu se poate opune vointei lui". Dorina Afrem a semnat chiar un act prin care isi asuma responsabilitatea oricaror consecinte. "Vreau sa ma fac bine pentru ca ma doare rau burtica, dar nu vreau sa iau singe de la altcineva", ne-a spus fetita. Sora ei, Laura Costache, este de aceeasi parere. "Eu cred in religia mea si nu-i dau singe, ca sa nu cad din credinta". Medicul Corneliu Sabetay, seful clinicii Chirurgie pediatrica si ortopedie, este socat de vehementa cu care membrii sectei si familia se opun. El l-a rugat pe prefectul judetului, Cornel Mondea, sa ia legatura cu organizatia rromilor din Craiova pentru a putea sa-si faca meseria, dar presedintele acesteia n-a reusit mare lucru. In citeva clipe, la patul de spital in care sta Rebeca au sosit mai multi reprezentanti ai sectei Martorii lui Iehova care fac presiuni asupra medicilor pentru ca operatia sa fie facuta fara transfuzia de singe. Ei sint hotariti s-o duca pe fetita in alta localitate, fie la Cluj, fie Bucuresti, unde au si aranjat ca Rebeca sa fie operata. Un tehnician CFR vrea sa-i dea sfaturi medicului Radu Dutu Dascalu, tehnician la CFR, ne-a declarat: "Noi nu facem altceva decit sa solicitam un alt tratament, caci religia ne cere sa nu apelam la singele altuia. E o problema de constiinta care tine de instruirea noastra biblica". In cursul zilei de ieri, pe holul Spitalului Judetean Dolj presiunile asupra medicilor erau enorme. Sectantii spuneau ca este pregatit chiar un avion care s-o duca pe fetita bolnava la Bucuresti daca medicii din Craiova nu vor s-o opereze fara transfuzia de singe. Ieri, in jurul orei 15.00, un avion comandat special a plecat cu fetita spre Bucuresti unde urmeaza sa fie supusa unei interventii chirugicale. ION SPANU Andrelele au iesit in decor si s-au lovit usor Blonda s-a lovit la fata, pe roscata o doare spatele Dupa concertele sustinute vineri in orasele Salonta, Oradea si Beius, din judetul Bihor, grupul "Andre" si-a petrecut dimineata zilei de simbata la Baile Felix. La plecare, in apropierea localitatii Chisineu Cris (Arad), autoturismul Skoda Octavia a derapat, parasind carosabilul si oprindu-se intr-o ridicatura de pamint. Contactat telefonic, Sandel Balan, managerul grupului si soferul autovehiculului in momentul accidentului, a declarat ca nu-si explica ce s-a intimplat: "Simbata, la 16.30, eu si fetele ne indreptam spre Arad unde urma sa avem concert. Fiica mea statea in fata, linga mine, iar Andreea Antonescu in spate. Nici nu stiu cind, dintr-o curba, m-am trezit in cimp si masina s-a oprit intr-un val de pamint", povesteste Balan, tatal Andreei blonde. Tocmai pornisem de pe loc, nu venea nimic nici din fata, nici din spate si nu cred ca aveam mai mult de 35 km/ora cind la prima curba am derapat si ne-am izbit intr-o movila de pe cimp, zdrobindu-ne bara din fata si aripa dreapta". Sandel Balan a spus ca fetele nu au patit nimic, fiind doar foarte speriate. Lucru confirmat si de Andreea Antonescu. "Pe mine ma doare putin spatele, iar Andreea Balan s-a lovit putin la fata, insa sintem mai mult speriate de ceea ce se putea intimpla decit ceea ce s-a intimplat in fapt". Vedetele i-au tratat cu sictir pe politistii aradeni Speriati ca poate au patit ceva si nu-si dau seama, ei s-au prezentat atit la policlinica din Chisineu Cris, cit si la spitalul din Arad. S-au linistit abia dupa ce au fost vazute de medici si acestia le-au spus ca nu au nimic. Politia aradeana a fost tratata cu sictir de junele cintarete, care au refuzat sa-si spuna numele oamenilor legii. Ele si-au anulat concertul programat la Arad pentru seara de simbata si reprezentatia de la Nadlac, unde au fost invitate la o receptie organizata de o firma aradeana. Sandel Balan spunea, dupa accidentul de ieri, "ca ne-au atins blestemele lui Antonescu (tatal Andreei si fostul manager al trupei) care nu o data ne-a urat tot raul din lume dupa ce eu si cele doua Andree am renuntat la serviciile sale". Duminica seara au sustinut concertul care trebuia sa aiba loc simbata. Joi dupa-amiaza, Andreea Antonescu suferise o noua criza de rinichi si a lesinat inaintea concertului de la Zalau. (M.I., S.T., I.M.) Traienica, unde-l duci pe Azorica? Basescu: Adio, ciini vagabonzi! Primarul general al Capitalei, Traian Basescu, a lansat, ieri, in cadrul unei conferinte de presa, programul de eliminare a pericolului reprezentat de ciinii fara stapin din Bucuresti. "Programul va fi pus in aplicare incepind cu 1 martie. Pina atunci, primaria este dispusa sa inregistreze toate solutiile venite din partea persoanelor fizice sau asociatiilor de ocrotire a animalelor in vederea perfectionarii acestui program. Daca ele se potrivesc, vor fi incluse in forma finala a acestuia", a declarat Basescu. Programul prevede euthanasierea ciinilor comunitari bolnavi sau agresivi si castrarea celorlalti. Reprezentantii Administratiei pentru Supravegherea Animalelor (ASA), din cadrul primariei, vor merge la "strins" de ciini vagabonzi cu toate cele 15 masini din dotare si insotiti de gardieni publici. "Va fi periat tot Bucurestiul. Vom porni dintr-o parte a orasului si vom ridica toti ciinii fara stapin", a explicat dr. Liviu Harbuz, directorul adjunct al ASA, prezent la conferinta. Ciini revendicati pe baza de declaratie Ciinii prinsi vor fi inchisi in adaposturile primariei. Acestea au o capacitate de opt-noua mii de ciini, lunar. Aici, ciinii sint tinuti timp de 10 zile, perioada in care pot fi revendicati. Persoanele care ii revendica trebuie sa dea o declaratie. "Aceasta declaratie inseamna asumarea unei responsabilitati majore. Persoana care revendica unul sau mai multi ciini este cea care raspunde pentru animalul respectiv. In cazul in care acesta ataca un copil, de exemplu, persoana in cauza plateste tratamentul celui muscat si raspunde civil sau chiar penal, daca, in urma muscaturii, copilul moare", a precizat primarul general. Un ciine care urmeaza a fi readus in strada va fi, mai intii, castrat, apoi numerotat si insemnat (printr-o crestatura la ureche si un medalion), pentru a fi recunoscut si pentru a se sti exact cine raspunde de el. Ceilalti ciini, care nu sint revendicati, indiferent daca sint sau nu bolnavi, vor fi supusi euthanasiei. Costurile operatiunii complete de prindere, "cazare", castrare si readucere in strada se ridica la suma de 430.000 de lei pentru un ciine, in timp ce euthanasierea costa 350.000 de lei. Astfel, valoarea totala a programului, in primul an de aplicare, este de 43,5 miliarde de lei, cu finantare din partea primariei generale. "Am inteles din discutiile cu primul-ministru Nastase ca exista posibilitatea ca guvernul sa intervina cu o finantare a acestui program. Dar, daca nu va fi asa, primaria are resursele necesare de punere in practica a programului", a mai spus Traian Basescu. Pina in prezent au fost castrati si readusi in strada 13.000 de ciini fara stapin. IULIANA ANGHEL Serbarile Zapezii Azuga 2001 Prima zapada "adevarata" din 2001, cazuta in acest weekend la Azuga a dat o mina de ajutor celor de la Izexim Group si Hearts Advertising, organizatorii manifestarilor de pe pirtia Sorica. Incepind cu aceasta saptamina, principalilor sponsori li s-au alaturat si cei de la Cramele Prahova, care i-au premiat pe cei mai activi de pe pirtie. Premiile oferite au constat in tricouri, caciuli si multe sticle de Red Square - un premiu energizant de provenienta engleza proaspat aparut pe piata romaneasca. Cele mai vinate "trofee" de pe pirtia Sorica au fost motanul Joe si frumoasele animatoare de la Coca-Cola si Cosmorom, care, pe linga numeroasele premii, ofera intotdeauna si cite un zimbet cuceritor cistigatorilor. Simbata, in cadrul emisiunii "Iarna nu-i ca vara", transmisa in direct de la Azuga de postul de televiziune Antena 1, invitati de onoare au fost James Rosapepe, ambasadorul SUA la Bucuresti, impreuna cu sotia, Sheila. In aceeasi emisiune au cintat intr-un "peisaj hibernal" trupele Etno si El Negro, care i-au facut pe cei prezenti sa danseze pe ritmuri de regae si dance. Glumet din fire, vesnic inspirat si plin de verva, animatorul manifestarilor de la Azuga, M.C., alintat Cornelito, i-a supus la tot felul de "cazne" pe doritorii de premii. Incinsi de atmosfera sarbatoreasca de afara si obositi de atita sanius si schiat, cei mai rezistenti "au pus de-un chef" la cabana Sorica. Distractia a continuat la petrecerile organizate ad-hoc prin camere. Duminica, Cosmorom, Joe, Coca-Cola, Cramele Prahova si, bineinteles, sponsorul media al Serbarilor Zapezii Azuga 2001, "Evenimentul zilei", au impartit a doua transa de premii, constind in materiale promotionale. Cei citiva mii de turisti prezenti pe pirtia Sorica au fost incintati de recitalurile sustinute de trupele Elegance si Chic. Dupa spectacol, conform unui obicei deja impamintenit la Sorica, distractia a continuat prin baruri sau prin camere pina tirziu in noapte. Organizatorii si sponsorii Serbarilor Zapezii Azuga 2001 va promit si in weekend-ul viitor o distractie pe cinste si multe, multe premii. CATALIN NISTOR Explozie in Baneasa Un apartament din cartierul Baneasa a fost distrus in proportie de de 60 la suta, simbata dupa-amiaza, iar proprietara locuintei a fost grav ranita in urma unei explozii. Deflagratia s-a produs in jurul orei 18.00, in timp ce Daniela Sirbu, in virsta de 42 de ani, curata rufele cu neofalina. Doua autospeciale ale brigazii de pompieri "Dealul Spirii" au intervenit la 17 minute de la producerea deflagratiei si au scos femeia dintre darimaturi. Daniela Sirbu a fost transportata cu o ambulanta la Spitalul de Chirurgie Plastica si Arsuri, unde a fost internata la Sectia Terapie Intensiva. Ea a suferit arsuri de gradul doi, trei si patru pe 30 la suta din suprafata corpului. In prezent, starea femeii este stabila. "Pacienta are arsuri pe fata, pe membre si pe spate, fiind suspecta si de arsuri ale cailor respiratorii. Starea ei este buna, fiind constienta si cooperanta", ne-a declarat Tiberiu Pistol, asistent in cadrul Sectiei Terapie Intensiva. El spune ca nu este exclusa posibilitatea aparitei unor complicatii, insa, daca starea pacientei va fi buna, dupa doua saptamini el va fi mutata la Sectia de Arsi a spitalului. In urma exploziei au fost distruse aparatele electrocasnice si mobila din baie, bucatarie si dormitor, precum si peretii despartitori din locuinta, fara a fi afectate locuintele vecinilor sau structura de rezistenta a imobilului. (G.R., P.C.) Sarac si deprimat, Vilcu si-a confectionat o arma ca sa se sinucida Un bucurestean s-a impuscat in cap cu o arma artizanala, dupa ce s-a certat cu sotia. Mircea Vilcu, in virsta de 42 de ani, a scapat cu viata ca prin minune: glontul s-a oprit in timpla dreapta, fara sa ii atinga creierul. Barbatul a fost internat la Spitalul Universitar Bucuresti si se afla in afara oricarui pericol. Era pensionat pe caz de boala si se afla in evidenta medicilor de la Spitalul de Psihiatrie "Al. Obregia". Sotii Vilcu aveau probleme cu banii si se certau deseori. Simbata, Mircea Vilcu se afla in apartamentul sau, din cartierul Militari, cind s-a decis sa-si puna capat zilelor. Voia de mult timp sa se sinucida: isi confectionase o arma, dintr-o teava de 15 centimetri, cu diametrul 10 milimetri. Simbata seara, a pus teava armei la timpla si a tras. Barbatul si-a pierdut cunostinta si s-a prabusit pe podea. El a fost dus imediat la spital de mama sa. Cazul este cercetat de politistii Sectiei 22. (M.O.,T.D.) O data cu inchiderea ultimului club de noapte, Stripteuzele din Galati au intrat in "somaj" La Galati, ultimul club de noapte, cu program de strip-tease, si-a inchis obloanele. Dupa 1990, in oras au fost deschise mai multe cluburi de noapte care aveau in program strip-tease, dar acestea au fost inchise unul cite unul. Dansatoarele erau, de regula, fete din Republica Moldova. Ultimul care si-a inchis portile este Club Traian. Stripteuzele din Galati au intrat astfel in "somaj". Ilie Zamfir, patronul Clubului Traian, a declarat ca a inchis barul pentru ca nu mai era rentabil si pentru ca se saturase de scandalurile care izbucneau din cauza fetelor. "Aveam paza asigurata, dar, cu toate acestea, intotdeauna se gasea cite unul recalcitrant care dorea mai mult decit sa priveasca fetele dansind", spune Zamfir. Dansatoarele ramase fara loc de munca s-au orientat catre agentiile de impresariat artistic, in speranta ca vor "prinde" un contract bun in Italia, Turcia sau Cipru. Patronul agentiei de impresariat "Mandis", George Cocu, spune ca in ultima vreme agentia e asaltata de fete care vor "cu orice pret" sa plece in strainatate pentru a face strip-tease pe valuta. ALINA COMSA-DURBACA Bref - Manastirea "Sfintu Dumitru" din Sighisoara a ars din temelii. Focul a izbucnit simbata noaptea din motive necunoscute inca. In magazie erau depozitate butelii de aragaz si tuburi de oxigen. Se pare ca focul a izbucnit de la explozia unei butelii de aragaz depozitata in magazie. Echipele de interventie au ajuns cu greu la fata locului deoarece au fost nevoite sa imprastie nisip pe sosea, accesul fiind ingreunat din cauza ghetii. Pentru construirea bisericii au donat fonduri toate partidele politice. (Cora Muntean) - Teapa de doua miliarde de lei. Liashkonu Aliaksandr, cetatean belarus, administrator al societatii Bellpetrol SRL din Brasov, a prejudiciat statul cu 2,23 miliarde de lei prin afacerile cu produse petroliere pe care le-a derulat prin intermediul firmei sale. Parchetul de pe linga Curtea de Apel Brasov a inceput de ieri cercetarea lui Liashkonu Aliaksandr pentru evaziune fiscala. Administratorul Bellpetrol SRL nu a evidentiat in actele contabile incasarile firmei, nu a depus un bilant al activitatii la Directia Generala a Finantelor Publice si a Controlului Financiar de Stat Brasov, si s-a sustras de la plata impozitului pe profit si de la plata TVA. (Camelia Csiki) - Plugul electric. O familie din localitatea aradeana Sinleani nu are grija scumpirii motorinei. Ioan Bibici si-a construit o instalatie alimentata cu energie electrica pentru actionarea plugului cu care ara pamintul. Plugul electric construit de el este actionat de un motor electric cu puterea de 2,2 kW, montat pe o placa de metal pe care se mai afla un reductor si un tambur. Motorul antreneaza un cablu din otel, care trage plugul. Instalatia este alimentata cu energie electrica printr-un cablu lung, care este intins pina pe aratura. Plugul electric poate ara printre pomi sau alte culturi, fara a le afecta radacinile, iar o suprafata de 10-12 ari de teren este arata in doar citeva ore. Vecinii si prietenii lui Ioan Bibici sint foarte multumiti de plugul electric, pe care proprietarul il imprumuta celor apropiati. (Sorin Trocan) - Subofiter beat, implicat intr-un accident mortal. Un subofiter MApN de la o unitate militara bucuresteana este cercetat de Parchetul Militar dupa ce a fost implicat intr-un accident rutier foarte grav. O adolescenta in virsta de 16 ani din comuna Ricoasa-Vrancea si-a pierdut viata pe loc, la sfirsitul saptaminii trecute, dupa ce masina in care se afla, condusa de plutonierul major Nelu Mihiita, s-a izbit puternic de un zid de beton. Subofiterul, in virsta de 41 de ani, de la UM 02210 Bucuresti, s-a izbit cu masina de o stiva cu placi din beton, depozitate pe marginea drumului. In urma impactului deosebit de violent, Simona Staicu, 16 ani, din localitate, care se afla pe scaunul din fata-dreapta, a murit pe loc. Subofiterul a declarat ca inainte de a se urca la volan a consumat bauturi alcoolice. Politia a sesizat Parchetul Militar. (S.V.) - Film autentic cu Springar la lucru. Simbata dimineata, in jurul orei 3.00, un echipaj de politie din Bacau fila o zona cu baruri, unde se stia ca actioneaza mai multi proxeneti si prostituate. La un moment dat, doua prostituate si-au gasit clienti in masinile parcate pe marginea strazii. Dar cameramanul politiei a filmat spargerea magazinului din apropiere. Un hot, identificat ulterior ca fiind Petru Dragoi (18 ani), a spart geamul magazinului respectiv, a intrat si a inceput sa-si aleaga calm, de pe rafturi, tot ce i-a placut: bauturi, dulciuri, detergenti. A pus totul in 12 sacose si a incercat sa plece, alaturi de complicele sau, Vasile Feraru (15 ani), care statea "de sase" pe trotuar. Intre timp, politistii care il filmasera au anuntat o patrula de la Paza si Ordine, care i-a luat pe cei doi ca din oala. Ei sint cercetati in stare de libertate si pentru alte furturi ramase pina acum cu autori necunoscuti. (Claudiu Tarziu) - Pompierii contravenienti. Singura autospeciala a pompierilor din Cimpia Turzii nu are numere de inmatriculare si nici nu poate fi inmatriculata din cauza ca este prea veche. Autospeciala apartine Serviciului Public din cadrul Primariei Cimpia Turzii. Primita din Occident, autospeciala nu a putut fi inmatriculata deoarece a depasit termenul de 8 ani, motiv pentru care nici in prezent nu are numere. Politistii se fac ca nu vad ilegalitatea iar pompierii se prefac ca totul este in regula. (Emanuel Ciocu) - Sapte refugiati si doua calauze prinsi de politie. Politistii de la Inspectoratul Politiei de Frontiera Galati au surprins un grup de sapte persoane, in zona de frontiera de la Rogojeni - Sucevita, in timp ce trecea zona de granita. Cele sapte persoane sint din Somalia, Mauritania si Irak si trecusera granita Republicii Moldova cu Romania, cu ajutorul unei calauze din Moldova. Politistii le-au prins si pe cele doua calauze, Valentin Pacureanu si Valentin Nicolae, care ii asteptau pe fugari, pentru a-i transporta la destinatie. (Alina Comsa-Durbaca) 