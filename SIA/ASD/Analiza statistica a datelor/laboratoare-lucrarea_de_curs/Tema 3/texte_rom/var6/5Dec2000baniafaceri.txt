 Garda Financiara a facut bilantul confiscarilor din acest an 500 miliarde de lei in zece luni Bilantul efectuat de Garda Financiara Centrala dupa primele 10 luni ale anului indica un numar total de 135.830 de controale efectuate si 1.261 de dosare inaintate organelor de cercetare penala. Volumul bunurilor si sumelor confiscate se ridica la 497,6 miliarde lei, din care suma devizelor convertibile urca pina la aproape un milion de dolari. Volumul amenzilor a fost de 374,4 miliarde lei. Cu toate acestea, legislatia intrata in vigoare in acest an impiedica Garda sa obtina vreun profit din toate acestea. Mai mult, nu se stie din ce motiv, statul aplica metode care de obicei se regasesc in tarile care sint caracterizate prin supraproductie. Mai exact, marfa confiscata de Garda Financiara nu se exploateaza in nici un fel, din contra, in cazul tigarilor acestea se intorc la producatori, ei putind sa le repuna linistiti in circulatie, deoarece legea nu specifica clar ce au voie sa faca si ce nu. Cooperativa munca in zadar Toate tigarile confiscate de Garda, care pina nu de mult se dadeau la vinzare dupa ce li se aplica timbrul Ministerului Finantelor, sint redate cu titlu gratuit producatorilor de tigari din Romania. Tigarile de import confiscate se redau si acestea principalilor producatori, in functie de cota de piata. Mai exact, daca un producator a produs mai mult decit a inregistrat, nu trebuie sa se streseze prea mult. Il costa doar amenda aplicata de Garda Financiara, pentru ca dupa aceea tigarile ii revin tot lui si le poate comercializa dupa bunul plac. Ce l-ar putea costa netimbrarea lor? Un nou control al Garzii. Si asta deoarece Ordonanta de Urgenta 134 din 2000 nu este explicita - a uitat sa mentioneze ce poate face producatorul cu marfa confiscata. De la 1 septembrie, bauturile imbuteliate confiscate si intrate in proprietatea privata a statului se distrug. Problema este ca, pina la intrarea acestora in posesia Comisiei finantelor publice insarcinate cu distrugerea acestora, mai trece ceva timp. Agentul economic la care s-au operat confiscarile are posibilitatea legala de a contesta in instanta, iar procesele nu dureaza niciodata putin. In aceasta perioada, Garda Financiara trebuie sa depoziteze undeva marfa confiscata, ajungind de multe ori ca in spatele Ministerului Finantelor, alaturi de parcarile auto, sa zaca containere sigilate cu diverse marfuri. Ca sa nu mai spunem ca, dupa confiscari, comisarii Garzii mai fac putin si pe hamalii pentru ca nu exista suficient personal pentru asta. Finantele Publice nu primesc marfa pentru distrugere decit dupa ce se obtine sentinta definitiva in instanta. La ora actuala, pe gazonul din spatele MF zac 1.500 de baxuri de ness, in valoare de 5 miliarde lei. Comisarii Garzii vor merge "per pedes" Parcul auto al Garzii Financiare cuprinde 243 de masini achizitionate pina in 1995. Norma de casare este de 5 ani, conditii in care, pentru toata tara, Garda ramine doar cu 57 de masini operationale. Restul zac mincate de rugina in parcarile din jurul sediilor Garzii. Cum de la 1 ianuarie Registrul Auto Roman va trebui sa emita o carte a masinii, comisarii isi exprima serioase indoieli ca vreuna din masinile lor (n.r. - pe care le puteti vedea in imaginile alaturate) ar putea primi acest lucru. Pe de alta parte, capitolul masini auto ofera alta bataie de cap Garzii. Desi au fost date doua legi prin care se stipuleaza clar ca un comisar poate opri pentru control transporturile de marfa (masuri date pentru eradicarea alcoolului produs la negru), in Codul rutier nu este cuprins acest lucru. Conditii in care soferul poate trece linistit mai departe avind de partea sa prevederile Codului rutier. Spre deosebire de alte institutii, Garda Financiara nu are dreptul sa primeasca sponsorizari sau sa-si opreasca macar 1% din incasari. GABRIELA TINTEANU Ultima sapca a lui Ceausescu s-a vindut cu 42 dolari Cel mai rivnit obiect din colectia "Ceausescu", vindut in aceste zile pe Internet de Regia Autonoma-Administratia Patrimoniului Protocolului de Stat (RA-APPS), a fost o sapca purtata de dictator, pentru care s-a licitat de 19 ori. Sapca, se pare ultima din posesia RA-APPS, si-a gasit cumparatorul de-abia in ceasul al 12-lea, la ora 13.42, cu numai 12 minute inainte de inchiderea licitatiei, ne-a declarat Mihaela Anghelovici, oficial al RA-APPS. Pretul de adjudecare, de 42 dolari (fara TVA), este de aproape cinci ori mai mare decit cel de pornire, stabilit la noua dolari. Regia a reusit sa vinda si ultima din masinile lui Ceausescu, un Renault, care a intrat in licitatie cu un pret de 113,960 milioane lei, pentru care au licitat doua persoane. Masina a fost adjudecata pentru 137,891 milioane lei (5.444 dolari), fara a se include si TVA. De altfel, ieri a fost ultima sansa pentru cumpararea unui obiect din colectia respectiva, fiind ziua finala a licitatiei. Insa, numarul mare de accesari ale site-ului pe care RA-APPS a organizat licitatia, motiveaza, se pare, continuarea experientei. "Incepind probabil din 11 decembrie si pina in jurul Craciunului, se va organiza o noua licitatie, speram cu obiecte mai tentante", ne-a declarat Aurel Vlaicu, directorul general al RA-APPS. Desi statisticile nu au fost inca alcatuite, se pare ca cei mai interesati din cei peste 100 de virtuali cumparatori au fost strainii. S-au cumparat peste jumatate (84) din cele 150 de obiecte oferite, pentru care s-a licitat de 286 de ori. LIDIA MOISE Plasamentele alternative, din nou la moda 130 milioane lei pentru un Ressu O suta treizeci de milioane de lei a constituit pretul platit pe o pinza de Camil Ressu ("La scaldat") la ultima licitatie a Casei Alis. Pretul de adjudecare a lucrarii a fost dublu fata de cel de debut (62,47 milioane lei). Chiar daca echivalentul in moneda americana corespunzator tabloului - 5.100 dolari - il plaseaza in partea inferioara a topului celor mai bine zece vindute lucrari din anul 2000, nivelul atins reprezinta cea mai buna cota la care a ajuns in perioada postdecembrista o pinza semnata Camil Ressu. Cronologic, in 1995, "La Darste" se adjudeca cu 3.625 dolari, iar in 1996, "Cele trei gratii" cu 5.042 dolari. In 1997 "Tinara cu buchet de flori" se vindea cu 2.125 dolari, in 1998, "Peisaj cu case si copaci" cu 2.988 dolari si, in fine, in 1999, "Peisaj cu moara" cu 3.087 dolari. Desi poate parea mai mult o speculatie, dupa trei ani incerti, cotele tablourilor pictorilor romani au atins sau chiar au depasit preturile din 1996, perioada considerata pina acum drept cea mai buna pentru piata obiectelor de arta. Sa aiba din nou arta legatura cu tendintele din politica? Greu de spus. Cert este ca in clasamentul celor mai bune zece lucrari vindute in anul 2000 n-a intrat doar lucrarea lui Ressu, ci si o pinza semnata Ion Tuculescu ("Mangalia") adjudecata la 95 de milioane lei. Tabloul echivaleaza 3.725 de dolari. IONUT BALAN Anul viitor, laptele se va scumpi cu 40% Pretul mediu al laptelui la micii producatori din Romania va creste anul viitor de la 2.500-2.700 de lei/litru, cit este in prezent, la 3.500 de lei/litru, pe fondul crizei furajelor generata de seceta din aceasta vara, estimeaza un studiu privind piata laptelui, realizat de firma americana Land O' Lakes. Specialistii Land O' Lakes spun ca, la acest nivel, pretul mediu al laptelui autohton la producator va deveni comparabil cu cel de pe piata mondiala. Potrivit studiului mentionat, vinzarile de lapte ca materie prima catre procesatori a scazut in ultimii patru ani cu aproape 54%. Studiul releva ca la un efectiv la nivel national de 1,6 milioane de vaci de lapte, o ferma de marime medie detine doar una sau doua vaci de lapte. NICOLETA BURTAN 