 Jaf armat la misto Un taximetrist din Timisoara a trecut prin clipe de cosmar dupa ce doi tineri l-au rapit si l-au amenintat cu arma. Agresorii aveau chef de distractie. Acestia l-au abandonat pe cimp si au fugit cu masina. Taxiul a fost gasit a doua zi. Cei doi tilhari sint cautati de politie. Tilharii si-au ales prada cu grija Aventura taximetristului timisorean Ladislau Farago, in virsta de 33 de ani, a inceput in seara de 30 noiembrie. Putin inainte de ora 20.00, Ladislau a intrat in tura cu masina sa, Ford Mondeo Combi. In jurul orei 22.00 a trecut prin fata Hotelului Continental in cautare de clienti si a remarcat doi tineri care ii faceau cu mina. "Erau mai multe masini stationate in fata hotelului, dar am vazut ca ma fluiera si ma opresc exact pe mine", a declarat taximetristul. Omul a oprit si i-a luat in masina pe cei doi, care i-au cerut sa-i duca pe Strada Capitan Dan, intr-un cartier de la marginea orasului. Parea o cursa obisnuita. In momentul in care masina a ajuns la destinatie, taximetristul s-a aplecat sa opreasca aparatul de taxare si a simtit ceva rece la timpla. Unul dintre clienti a scos un pistol si l-a somat pe sofer sa coboare din masina. Ladislau a fost legat la miini cu banda adeziva, dupa care cei doi l-au aruncat in portbagaj, nu inainte de a-l ameninta ca daca va spune politiei, va avea de suferit. Unul dintre clienti s-a urcat la volanul Fordului, iar al doilea s-a asezat pe bancheta din spate cu arma indreptata spre taximetrist. "Vorbeau tot timpul intre ei pe unde sa o ia. In acest timp, cel mai tinar, aflat pe bancheta din spate, tinea pistolul indreptat spre mine. Mi-am dat seama ca cel aflat la volan nu cunostea bine orasul, pentru ca la un moment dat s-a ratacit", spune taximetristul rapit. Ladislau a fost nevoit sa le explice agresorilor pe unde sa iasa de pe stradutele din cartierul Ronat. Masina a ajuns pe Calea Aradului si soferul a accelerat spre iesirea din oras, indreptindu-se spre Arad. Dupa aproximativ zece kilometri, masina a iesit de pe drumul principal si s-a oprit in apropierea comunei Sinandrei. Prizonierul legat a fost scos din portbagaj. "Sub amenintarea pistolului mi-au spus sa ma indepartez. Era bezna. Nu stiam ce vor de la mine. Mi-au spus ca de fapt nu au nimic personal cu mine si ca voiau un taximetrist mai tinar si mai smecher, care sa le faca probleme si cu care sa se bata", povesteste Ladislau. Tilharii au abandonat masina Vazind ca victima lor nu are chef de bataie, cei doi i-au spus taximetristului sa se indeparteze si la plecare i-au comunicat ca isi va putea gasi masina a doua zi, linga o benzinarie de pe Calea Aradului. Ladislau s-a intors in Timisoara cu o masina de ocazie si si-a anuntat colegii, care au plecat imediat in cautarea agresorilor si au chemat politia. Taximetristul a reusit sa ofere informatii despre unul dintre clientii care l-au rapit. Cel care a condus masina era un tinar, de aproximativ 25 de ani, dar Ladislau nu i-a vazut prea bine fata ca sa-l poata descrie in amanunt. Cel care l-a amenintat cu pistolul are in jur de 20 de ani, e tuns scurt si dat cu gel si are ochi albastri. Taximetristul isi mai aduce aminte ca cei doi vorbeau colorat ca doi golani de cartier. A doua zi dupa aventura nocturna, politistii timisoreni au gasit masina Ford, abandonata pe Calea Buziasului din Timisoara. Cheile erau ascunse sub scaunul soferului si din masina lipsea un telefon mobil si 250.000 de lei. Politistii timisoreni i-au retinut ieri dupa-amiaza, pe cei doi autori ai jafului armat. Primele cercetari au aratat ca Mircea Hortolomei (18 ani), din Pischia Timis a fost cel care a condus masina. Tinarul cu pistol care l-a amenintat pe taximetrist este Marius Lica (20 de ani), tot din Pischia. Asupra sa a fost gasit un pistol cu gaze, folosit la comiterea tilhariei. Cei doi tineri au fost retinuti de politistii de la Serviciul Judiciar si urmeaza sa fie prezentati astazi, Parchetului de pe linga Tribunalul Timis cu propunerea de arestare preventiva. TUDOR FLUERAS Vitezomanul Vacaroiu a bagat spaima in politistii sibieni Drept "pedeapsa" pentru ca i-a alergat prin tot orasul, oamenii legii i-au asigurat vicepresedintelui PDSR continuarea drumului cu antemergator Nicolae Vacaroiu, fostul prim-ministru al Romaniei, a fost urmarit simbata de catre politistii sibieni. Din cauza ca autoturismul marca Audi cu care se deplasa fostul demnitar nu a oprit la semnalul unei patrule de circulatie, agentii au fost la un pas de a executa foc de avertisment in cauciucurile vehiculului. Simbata la prinz, masina Audi a trecut ca un fulger prin fata unor subofiteri de la Circulatie, care aveau misiunea de a supraveghea traficul din zona Aeroportului Sibiu, situat la una dintre intrarile in oras. Luati pe nepregatite si intrigati de viteza exagerat de mare cu care mergea soferul, politistii au transmis prin statie colegilor lor aflati in centrul municipiului sa opreasca cu orice pret autoturismul care trecuse fara probleme de primul "baraj". Martorii acestei intimplari sustin insa ca agentii de circulatie de la Aeroport s-au suit in masina politiei si au demarat in tromba in urmarirea masinii Audi, somindu-l in acelasi timp pe sofer sa traga pe dreapta. Desi acest lucru nu a fost confirmat de conducerea Inspectoratului de Politie al Judetului Sibiu, subofiterii sustin ca au cerut prin statia de emisie-receptie permisiunea sa traga in rotile masinii, pentru ca alta posibilitate de a opri Audi-ul nu exista. Dupa o urmarire care s-a desfasurat pe o distanta de citiva kilometri, patrula de politie de pe soseaua Alba Iulia, strada aproape de centrul Sibiului, primise prin statie toate amanuntele si astepta sa apara autoturismul buclucas. Acesta a fost incoltit si silit, pina la urma, sa opreasca. Un barbat a coborit din masina si a spus ca in interior se afla domnul Vacaroiu care se grabeste catre Brasov. Politistii s-au convins ca in Audi se afla fostul demnitar si l-au admonestat in limitele bunului simt pentru ca i-a pus pe drumuri, cind putea foarte bine sa marturiseasca de la inceput cine este si de ce merge cu viteza luminii. Cum Nicolae Vacaroiu beneficiaza si acum de o oarecare protectie, agentii de circulatie sibieni i-au pus la dispozitie un autoturism pe post de antemergator, deschizator de drum pentru masina lui Nicolae Vacaroiu, care se grabea. MADALINA SCUTELNICU Curtea Suprema de Justitie l-a scapat de puscarie pe Marcel Ivan Dupa mai multe aminari, magistratii Curtii Supreme de Justitie au solutionat ieri recursul inaintat de Marcel Ivan, fostul presedinte al Credit Bank, impotriva hotaririi prin care Curtea de Apel Bucuresti il condamnase anterior la cinci ani de inchisoare. Initial, Marcel Ivan a fost trimis in judecata la Tribunalul Bucuresti pentru comiterea infractiunii de "primire de foloase necuvenite". El era acuzat ca, in 1992, a fost implicat in achizitionarea de catre Credit Bank a unui teren aflat pe strada Gabriel Peri, pentru care, in actul de vinzare-cumparare si in evidentele contabile ale bancii a fost mentionat un pret fals. Conform actelor, proprietarii terenului ar fi primit suma de 661 milioane lei, in timp ce pretul real al tranzactiei a fost de 180.000 dolari. Initial, Marcel Ivan a fost condamnat de magistratii Tribunalului Bucuresti la un an de inchisoare. Curtea de Apel a dispus schimbarea incadrarii juridice a faptei in "inselaciune" si l-a condamnat pe fostul presedinte de banca la cinci ani de inchisoare. Magistratii instantei supreme au dispus casarea hotaririi Curtii de Apel si revenirea la vechea incadrare juridica a faptei si la pedeapsa de un an inchisoare pronuntata de Tribunalul Bucuresti. In acelasi timp, aceasta pedeapsa este gratiata prin efectul Legii 137/1997, astfel incit, in acest dosar, Marcel Ivan a scapat de puscarie. VASILE SURCEL Directorul Vamii Iasi a dat 2.000 de dolari ca sa-si recupereze masina Directorul Directiei Regionale Vamale Iasi, Eugen Butur (fost ofiter de contrainformatii), caruia hotii i-au furat masina, a reusit sa negocieze cu acestia si sa-si recupereze autoturismul. Decupata parca din scenariul unui film american, actiunea s-a desfasurat la sfirsitul saptaminii trecute la Motelul Bucium de linga Iasi. Eugen Butur a primit un telefon in care i se solicita suma de 2000 de dolari in schimbul masinii furate, un Audi 100 nou-nout, albastru metalizat, cu numarul de inmatriculare IS-03-LZW. Directorul vamilor a pus banii intr-un plic si s-a prezentat singur in parcarea motelului, asa cum spuneau instructiunile. Acolo insa nici urma de masina sa. Telefonul a sunat si i s-a spus sa lase plicul in parcare, dupa care sa se duca sa-si ia masina din spatele motelului. Directorul Eugen Butur a declarat pentru "Evenimentul zilei": "Mi-am recuperat masina prin investigatii personale. Politia nu a arestat hotii. Capitanul Melinte nu si-a recuperat autoturismul, tot un Audi. De ce? Pentru ca lucreaza la politie!" Precizam ca, o data cu disparitia masinii directorului vamilor, a fost furat si autoturismul capitanului Leonard Melinte de la Politia de Frontiera Iasi, un Audi 80 cu numarul de inmatriculare IS-10-LEO. CATALIN DUMITRESCU Accident misterios la unitatea de aviatie Bacau Militarul in termen Sergiu Ciocoiu, in virsta de 20 de ani, a fost internat simbata, de urgenta, la Sectia de chirurgie plastica a Spitalului Judetean Bacau. El avea degetul mare al miinii stingi fracturat de un glont. Soldatul, originar din Doljesti-Neamt, care isi satisface stagiul militar in unitatea de aviatie de la Bacau, a refuzat sa faca orice declaratie despre imprejurarile in care a fost impuscat in palma. Singurii oficiali care sint imputerniciti sa dea declaratii presei, comandantul Garnizoanei Bacau, g-ral. Gheorghe Grama, si purtatorul de cuvint, lt.-col. Valerian Timofte, nu au fost de gasit ieri. CLAUDIU TARZIU Retea de hoti de masini, anihilata de politie Infractorii furau numai autoturisme Dacia noi O banda de hoti de autoturisme a fost anihilata recent de catre politistii Serviciului "Furturi Auto", din cadrul Politiei Capitalei. Infractorii erau din Giurgiu, insa furau masinile (autoturisme Dacia, in general noi) din Bucuresti. Apoi le inlocuiau placutele cu serii si numerele de inmatriculare si le vindeau in alte judete. Politia a identificat, pina acum, cinci membri ai retelei toti din Giurgiu. Ei sint acuzati ca au furat aproximativ 20 de autoturisme Dacia. Politia a gasit 12 masini furate la adresele suspectilor. Trei dintre infractori au fost arestati: Marian Ciochir, in virsta de 29 de ani, Lica Petrea, 32 de ani, si Nicusor Adrian Bratan, in virsta de 24 de ani. Mirela Teasca (24 de ani) si Ionel Adrian Fieraru (31 de ani) sint cercetati in stare de libertate pentru tainuire. Politia il cauta pe "creierul" bandei, Foreman Zamfir, care a disparut de la domiciliu. Persoanele care pot da relatii despre Zamfir sint rugate sa anunte Dispeceratul Politiei Capitalei, la numarul de telefon 955. DANIEL NEAMU PETRISOR CANA Hot, cazut de pe acoperis Directorul general al SC Romar M SA, din comuna Babeni-Vilcea, Ion Marculescu, a fost anuntat duminica, in jurul orei 16.00, ca in hala 104, apartinind societatii, fusese gasit mort unul dintre agentii de paza angajati, Ion Ciuma, in virsta de 32 de ani. Respectivul nu avea atributia de a pazi hala, dar s-a strecurat acolo simbata seara, dupa terminarea programului, pentru a fura foile de tabla de pe acoperis. In timp ce se catara pe acoperis, o placa de azbociment s-a rupt chiar sub picioarele lui Ion Ciuma, iar acesta a cazut de la sapte metri pe pardoseala din beton a halei, decedind pe loc. MIRELA MANU La Suceava, Petardele de contrabanda se vind sub ochii politistilor Municipiul Suceava seamana, in aceste zile, cu un oras asediat. In orice cartier te-ai duce, zgomote infernale fac sa-ti tresalte inima. Ca nu se trag focuri de arma sau nu e vorba despre vreun bombardament realizezi dupa ce vezi zeci de persoane, de la copii pina la adulti, care arunca in nestire petarde de contrabanda. Acestea se vind la orice colt de strada, sub nasul politistilor, in ciuda faptului ca legea limiteaza comercializarea lor, doar in citeva zile, in preajma Craciunului si a Anului Nou. Petardele sint expuse pe categorii, in functie de puterea exploziei De citeva saptamini, a circula prin unele zone ale municipiului Suceava, chiar ziua in amiaza mare, reprezinta o adevarata aventura. Petardele sint aruncate linga fetele care au proasta inspiratie de a merge singure pe strada sau linga batrinii neputinciosi, a caror sperietura provoaca hohote de ris autorilor grozaviei. Aceste scenarii sint rupte din viata cotidiana a Sucevei, iar lider nu putea fi decit cartierul Burdujeni, vestit in intreaga tara pentru alte intimplari nu tocmai fericite. In Burdujeni, petardele se vind la colt de strada expuse frumos, pe scaunele, in functie de dimensiuni si de putere. "Uitati, domnul, asta este la 1.000 de lei, cu un foc, cealalta la 2.000 cu doua focuri, iar asta la 6.000 cu zece focuri. Toate sint garantate si nu dau gres", ne spune o vinzatoare. Alaturi, un tuciuriu vinde petarde de dimensiuni impresionante "cu 30-40 de focuri care costa doar 20.000-30.000 de lei, in "functie de preferinte", sau cu putere mare de explozie, "de crezi ca a explodat o bomba", pentru 15.000 de lei. Daca sint periculoase? "Nu, domnule, nimeni nu poate pati nimic, sint garantate". De cine sint garantate, aici e alta poveste. Petardele sint cumparate de la ucraineni sau moldoveni, care le trec fraudulos granita, ei fiind singurii garanti ai bunei functionari. "Tiganii lui Turu" arunca petarde in maxi-taxi Pentru locuitorii din Burdujeni, petardele au devenit o adevarata teroare. Mai ales ca, de citeva zile, "tiganii lui Turu" (una dintre cele mai influente familii de rromi din judet) arunca petarde in interiorul vehiculelor maxi-taxi care opresc in statia Orizont. Soferii de maxi-taxi nu au curaj sa riposteze si sint de acord sa ne vorbeasca doar sub rezerva anonimatului: "Toata ziua, in masina miroase a praf de pusca. Nu avem curaj sa ne punem cu ei, mai ales cind vedem ca politistii ii lasa in pace si nu se baga. Astia ai lui Turu sint in stare sa ne omoare daca deschidem gura". Aproape zilnic insa notele cu informatii ale IPJ Suceava anunta capturarea a diverse cantitati de petarde. Din cind in cind, masini ale politiei, cu echipaje care asigura ordinea publica, opresc in zona in care se vind petarde. E adevarat, nu au de gind sa le confiste, dar, laudabil, nici nu cumpara. Probabil ca se vor trezi doar atunci cind un copil nevinovat va fi grav ranit, va ramine fara vedere sau se va alege cu arsuri seriose de pe urma acestor distractii. TIBERIU AVRAM Surse din politie considera ca Sorin Moldovan a fost ucis de un profesionist greu de prins La patru zile dupa uciderea lui Sorin Moldovan, om de afaceri din Deva si vicepresedinte PDSR, politia si procuratura locale pastreaza inca o tacere desavirsita asupra cazului. In schimb, un fost coleg de arest al lui Sorin Moldovan, Pompiliu Bota, s-a hotarit sa rupa tacerea, indiferent de consecinte. El spune ca s-a intilnit cu Sorin saptamina trecuta si ca acesta i-ar fi facut unele destainuiri care ar putea face lumina in acest caz. De mentionat ca Sorin Moldovan a fost arestat preventiv in 1997, timp de trei luni, sub acuzatiile de luare de mita si fals intelectual. A fost eliberat pe 28 ianuarie 1998 din lipsa de probe. Ulterior, a fost achitat de Tribunalul Hunedoara, unde toti martorii care dadusera declaratii impotriva sa la politie si le-au retractat, sustinind ca le-au fost dictate de politisti sub presiune. In octombrie 2000, a fost condamnat de Curtea de Apel Alba-Iulia la trei ani de inchisoare, dar sentinta a fost contestata la Curtea Suprema de Justitie, care urma sa se pronunte pe data de 18 februarie 2001 (n.r.). Pompiliu Bota a fost coleg de celula cu Sorin Moldovan in arestul politiei. Considerind ca au fost arestati pe nedrept, cei doi au facut greva foamei, sfirsind prin a fi eliberati. Bota a fost achitat definitiv, fiind si despagubit de stat cu 500 de milioane de lei. Pompiliu Bota ne-a declarat: "M-am intilnit cu Sorin Moldovan cu doar citeva zile inainte de a fi ucis. Noi ne-am cunoscut in arestul IPJ Hunedoara, unde ne-am petrecut iarna din '97-'98. La ultima intilnire mi-a spus ca a fost la Bucuresti, la partid, unde s-a plins celor de la conducere pentru nedreptatile care i le-a facut politia si procuratura din judetul Hunedoara. Mi-a spus ca i s-a promis ca dupa alegeri se va face ordine in politia si Parchetul judetului. Dorea ca toti cei care l-au arestat, hartuit si trimis in judecata sa plateasca pentru ceea ce au facut. Dupa parerea mea, a gresit cind a povestit la multa lume ce are de gind. Intentiile lui de razbunare impotriva celor care l-au chinuit erau clare. Vreau sa va spun ca in arest era in permanenta hartuit si amenintat." ANTONIA GROZAVU Surse din Politia Judiciara au declarat pentru "Evenimentul zilei" ca primele cercetari in cazul asasinarii omului de afaceri Sorin Moldovan "contureaza existenta unui comando de adevarati profesionisti ai crimei, care au comis un omor cu singe rece, fara urme, si care probabil ca au reusit sa treaca granita". Admitind faptul ca "ancheta bate pasul pe loc", sursele citate sint de parere ca "asasinii, dupa ce au abandonat masina in judetul Arad, au iesit din tara printr-unul din punctele de granita apropiate sau au ajuns la Timisoara, parasind Romania pe calea aerului". Specialistii care ancheteaza cazul spun ca este foarte probabil ca actele folosite la frontiera sa fie false, astfel incit numai un mare noroc ar putea face ca ancheta sa conduca la persoanele care au comandat crima. Potrivit unor surse din IGP si MI, acest asasinat seamana mult cu uciderea oamenilor de afaceri Gabriel Andreescu si Mihai Ionescu, precum si a celebrilor reprezentanti ai lumii interlope Puiu Tanase si Nicu Pamint, gasiti impuscati intr-o groapa de gunoi din Giulesti. Toate aceste crime au ramas in evidente cu autori necunoscuti. NICOLETA SAVIN La Calinesti-Oas, Politia "ghiceste" hotii cu ajutorul vrajitoarelor Din comuna Calinesti-Oas, in primavara acestui an au fost furate 23 de instalatii pentru distilarea tuicii, din gospodariile satenilor. In comuna locuiesc numai oameni in virsta - cei mai tineri lucreaza la oras sau in strainatate si vin doar in vizita la parinti. Pentru satenii din Calinesti, comertul cu palinca reprezinta principalul mijloc de subzistenta. Dupa spusele oamenilor, un cazan pentru prepararea licorii valoreaza intre 40 si 60 de milioane de lei. Pensiile taranilor sint de sase-sapte sute de mii de lei: "Am muncit o viata pentru cazan", spune Mihai Fanea, unul dintre cei pradati de hoti. "La o adica, daca eu sau nevasta am fi murit, copiii ar fi putut sa vinda cazanul ca sa aiba bani sa ne ingroape crestineste". La ghicitoare, cu masina politiei Satenii s-au dus la politie ca sa reclame furtul cazanelor, insa plutonierul-major Vasile Mic, seful de post, i-a trimis "pe teren" sa le caute ei. "Impreuna cu sogorul Iacob Gavrau - ca si lui i-au furat cazanul o data cu al meu - am cautat pe o raza de vreo doi kilometri patrati, dar n-am gasit nimic", ne-a spus Fanea. La fata locului au venit si niste politisti "de la judet", care au facut cercetari si i-au asigurat pe sateni ca in trei-patru zile vor primi cazanele inapoi. De atunci au trecut citeva luni, dar nu s-a intimplat nimic. Intre timp, oamenii s-au dus la postul de politie Calinesti pentru a se interesa de soarta cazanelor. De fiecare data li se raspundea: "95% treaba-i rezolvata". "Vorbe, domnule, dupa sase-sapte luni, treaba e zero", sustin, suparati, satenii. Ca sa scape de insistentele pagubitilor, subofiterii Sabau si Nichitut le-au spus ca s-au gasit niste cazane intr-o comuna din apropiere si ca trebuie sa mearga impreuna sa le recunoasca. I-au urcat pe Mihai Fanea, pe Floarea Copil si pe Iacob Gavrau in masina politiei si au plecat "la recunoastere". Pe la jumatatea drumului, politistii si-au "amintit" ca nu este vorba de cazanele celor trei, dar daca tot au pornit la drum, ar fi chiar indicat sa treaca pe la o vrajitoare din apropiere pentru a se interesa de soarta utilajelor. Pagubitii nu prea au fost de acord: "Noi sintem oameni cu frica lui Dumnezeu. Daca stiam ca ne duc la vrajitoare, noi nu mergeam, da' ce era sa mai facem?". Pina la urma au ajuns in comuna Ilba, judetul Maramures. Politistii le-au spus taranilor sa astepte in apropiere pina cind vorbesc ei cu vrajitoarea. "Au stat de vorba cu vrajitoarea cam o ora, dupa care ne-au dus si pe noi inauntru. Acolo, o doamna care nu prea arata a tiganca ghicitoare ne-a dat in carti". Lui Mihai Fanea i-a spus ca doi hoti i-au furat cazanul, dar daca iesea afara in noaptea aceea, hotii il omorau cu cutitele, pentru ca asa a iesit pasienta. "Mi-a aratat doi treiari, unul de verde si unul de toba, i-a ridicat sus si mi-a spus ca aia sint hotii. Despre cazane a mai spus ca nu are rost sa le mai caut, pentru ca au fost trecute peste o apa mare si au fost deja vindute. Am platit 20.000 de lei si am iesit", a spus Fanea. Al doilea care a intrat a fost Iacob Gavrau. Omul "a aflat" ca si cazanul lui a fost furat de aceiasi hoti, iar blonda din carti, nevasta unuia dintre hoti, s-a bucurat tare mult cind sotul ei i-a adus acasa banii de pe cazanul vindut. A platit si Iacob si a plecat. Pe Floarea, ghicitoarea pur si simplu a ingrozit-o cind i-a spus ca va fi omorita de fostul sot, pina pe data de 15 noiembrie 2000. "I-am spus in fata vrajitoarei ca asta n-o mai cred, dar oricum mi-a fost teama", ne-a declarat Floarea. Dupa incheierea "sedintei" de ghicit, politistii i-au urcat pe oameni in masina si au pornit spre Calinesti. Dar, surpriza: in apropiere de o benzinarie "s-a terminat benzina". Plutonierii le-au cerut satenilor bani de benzina. Mihai Fanea si Iacob Gavrau au dat cite o suta de mii de lei, iar Floarea Copil -cincizeci de mii de lei. Mita pentru politisti Fiul lui Mihai Fanea, Vasile, care lucreaza in CFR, spune ca "politistii si-au batut joc de batrini" pentru ca, dupa ce i-au dus la vrajitoare, unde au platit, le-au mai luat si banii pe benzina. El mai spune ca politistii i-au mintit pe batrini pentru ca stiau ca traiesc singuri la tara, iar copiii le sint plecati la lucru in strainatate sau prin tara, asa ca nu are cine sa-i apere. Despre politistii din Calinesti, satenii spun ca, in zilele de tirg, umbla cu "cersitul" pe la vinzatori, de la care pretind orice, de la site de cernut faina, la clopotei pentru oi sau napolitane. Atit seful de post, plutonier major Vasile Mic, cit si ajutorul acestuia, plutonier-major Ioan Nichitut, neaga ca ar fi fost cu satenii la vrajitoare. "Nici macar nu am avut permisiunea sa iesim din judet. Oamenii sint disperati si pot spune orice", ne-a declarat Nichitut. In comunicatul primit de la IPJ Satu-Mare se spune ca situatia din comuna Calinesti-Oas este cunoscuta, iar cercetarile vor continua. In acelasi comunicat se mai spune ca, dupa ce s-a deplasat in Calinesti, Inspectoratul de Politie al Judetului Satu-Mare a luat declaratii de la sateni, in care acestia afirma ca politistii nu i-au dus la vrajitoare si ca nu au dat nici un ban pentru benzina. Mai mult, in timp ce plutonierul Nichitut spune ca nu au avut aprobare pentru parasirea judetului, in comunicat, sefii lui de la IPJ Satu-Mare sustin ca a existat o asemenea aprobare, dar ca aceasta era destinata continuarii cercetarilor. Declaratii sub amenintare Satenii afirma ca declaratiile pe care se bazeaza comunicatul au fost luate sub amenintare. Ei spun ca, imediat dupa ce au aflat de demersurile reporterilor "Evenimentului zilei", politistii din Calinesti au trecut la intimidarea si amenintarea oamenilor. Potrivit satenilor, seful de post Vasile Mic a incercat sa-l convinga pe Gavrau sa semneze o declaratie, dar nu a reusit. De asemenea, ei afirma ca pe Floarea Copil au obligat-o sa semneze o declaratie care nu era scrisa de ea. "Eu nu stiu ce scria acolo, ca nu mi-au citit-o", se plinge femeia. Lui Fanea, politistii i-au spus sa nu se ia dupa "ala de la Bucuresti, ca e un simplu reporter si n-are ce sa le faca". Mai mult, dupa ce au scris ei insisi declaratia, iar Mihai Fanea a dorit s-o citeasca inainte sa o semneze, politistii au fost pe punctul de a-l lovi: "Bine ca s-au oprit la timp, spune Vasile, fiul lui Fanea, ca nu stiu ce se intimpla daca-l loveau pe tata". CATALIN NISTOR 