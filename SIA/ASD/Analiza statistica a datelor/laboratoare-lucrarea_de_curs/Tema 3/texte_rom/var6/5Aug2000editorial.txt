 Cazul Dan Petrescu etc. ______________________________________________________________________ In fata celor mai multi dintre noi, Dan Petrescu are un ascendent care nu va putea fi recuperat niciodata. In "Epoca de Aur", si el, si Mircea Dinescu, si Gabriel Liiceanu, si Andrei Plesu, si Doina Cornea, si Ana Blandiana, si Paul Goma au avut curajul sa protesteze. Scriitorul iesean, rebel si inegal literar, a fost totusi unul dintre putinii disidenti romani. Cistigatorul concursului de debut la Editura Albatros prin 1983 (cind Mircea Sintimbreanu inca mai lansa tineri scriitori pe care partidul i-ar fi "ingropat"), Dan Petrescu a izbutit doar o opera de protestatar. A sicanat comunismul atit cit a putut (fara a-i provoca rani prea adinci), consacrindu-se, mai degraba, prin emisiunile Europei Libere decit prin carti de referinta. Dupa 1990, disidentul iesean (cumnat cu regretatul Ion Petru Culianu) s-a bucurat de o imagine pozitiva, oarecum exagerata. In echipa lui Andrei Plesu, la Ministerul Culturii, Dan Petrescu a ocupat functia de secretar de stat, fapt explicabil nu prin merite organizatorice sau culturale, cit mai ales prin absurdul istoriei care se scria pe genunchi. Dupa retragerea sa de la Ministerul Culturii, Dan Petrescu a intrat intr-un con de umbra, lucrind la Editura Nemira, unde a condus si, daca nu ma insel, inca mai gireaza politica editoriala. Caracter dificil, "un fel de arici care inspaiminta pe toata lumea", Dan Petrescu a ramas la fel de teribilist. Zilele trecute, la un post de televiziune, el sugera solutia cu Adrian Costea candidat la presedintia Romaniei. De altfel, doua zile la rind, Dan Petrescu a incercat, in ziarul "National", sa lustruiasca putin numele sifonat al lui Adrian Costea, devenind pe neasteptate avocatul acestuia. Izolat de echipele scriitoricesti, dar si strain de realitatea "cazului Costea", Dan Petrescu s-a instalat cu dezinvoltura pe pozitia de ultima victima a parizianului. El a lansat ipoteza nevinovatiei lui Costea, intorcind pe dos toate datele de pina acum ale scandalului. Adica, Adrian Costea n-a fost unul dintre profitorii de pe urma banilor din Bancorex, ci un om care a vrut sa introduca idei moderne in politica romaneasca. Afacerea cu afisele e doar un detaliu dintr-o incercare de reformare a clasei politice. Acelasi lucru s-a intimplat si in cazul lui Emil Constantinescu! As spune ca nici Dan Petrescu nu e departe de acestia. Adrian Costea este un om cu o anume carisma, cu un limbaj pretios, de atotstiutor si cu trasaturi comportamentale pe care numai un psihiatru le poate defini corect. Cu siguranta ca el ii imbrobodeste usor pe amatorii de discurs modern. Si acest lucru s-a intimplat si cu Ion Iliescu, si cu Emil Constantinescu, si cu Dan Petrescu. Cel care incearca sa ne sugereze ca Adrian Costea nu e decit o victima a celor de la Bucuresti, avansind chiar si ideea ca autorul afiselor electorale si al "Eternei si fascinantei Romanii" ar fi numai bun sa candideze la presedintie este el insusi o victima. Experienta politica a scriitorului Dan Petrescu e destul de modesta. Nici cea jurnalistica nu e prea grozava. Poate in asta sta explicatia demersului aproape comic. Acesta s-ar putea decoda si prin incercarea lui Dan Petrescu de a sparge tacerea care il inconjoara in ultimii ani. S-ar putea ca sustinerea lui Costea sa fie doar piatra aruncata in geam de un scriitor blocat in teribilismul adolescentei. Oricare ar fi motorul, iesirea sa ne obliga sa privim un pic mai departe, la evolutia disidentului roman. Dan Petrescu l-ar vrea pe Adrian Costea presedinte. Mircea Dinescu, in primele luni dupa caderea lui Ceausescu, l-a imbratisat pe Ion Iliescu. Ana Blandiana i-a sustinut pe Emil Constantinescu si, mai apoi, pe Victor Ciorbea. Paul Goma a anuntat, la un moment dat, ca va candida si el pentru Cotroceni. Nicolae Manolescu, in periplul sau politic, a fost si el tentat de o candidatura la presedintie. Lucid, Nicolae Manolescu s-a retras pur si simplu printr-o decizie cam tirzie, dar onorabila. Ce-i uneste pe toti acestia? Cind au protestat fata de dictatura (conditie esentiala pentru un intelectual) au devenit repere morale. Cind au sustinut un om politic, au esuat lamentabil. Chiar si Dan Petrescu. Cind s-a ridicat impotriva lui Ceausescu, ascultam cu sufletul la gura emisiunile despre el, difuzate de Europa Libera. Cind sustine pe cineva, ca in cazul lui Adrian Costea, disidentul iesan se umple de ridicol, semn ca toata generatia sa de protestatari ar trebui sa se intoarca la ceea ce i-a adus faima: contestarea. Prietesugul cu puterea face rau si la opera si la obraz. _________________________________________________________________ 