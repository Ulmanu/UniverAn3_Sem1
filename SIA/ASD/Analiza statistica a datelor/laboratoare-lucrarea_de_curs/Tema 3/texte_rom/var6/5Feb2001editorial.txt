 Sorin Rosca Stanescu - Iepurasul ______________________________________________________________________ Va mai aduceti aminte de celebra campanie a ziarului "Ziua", intitulata "Iliescu-KGB"? Ea a generat dispute, ba a ajuns chiar la procese care s-au terminat in coada de peste. Atunci a aparut faimoasa semnatura Botnarciuc (Botnariciuc), cel care dezvaluia lucruri socante despre seful statului de atunci si de astazi. Ani in sir "Ziua" a fost unul dintre cei mai vehementi critici ai KGB-ului, ai Securitatii, dar mai ales ai lui Ion Iliescu. Taranistii si liberalii mai in virsta priveau cu admiratie cum un ziar si directorul lui se luptau ca niste fiare cu reminiscentele trecutului. Vineri, la o intilnire a presedintelui Ion Iliescu cu directorii si redactorii-sefi din mass-media, Sorin Rosca Stanescu ii explica actualului presedinte de ce ziarul sau a schimbat directia. Facea trimitere la vointa electoratului, ca si cum procentele obtinute la alegeri ar fi suficiente pentru ca adevarurile enuntate de "Ziua" sa se modifice peste noapte. Schimbarea aceasta de macaz poate ului pe oricine. E vorba despre o chestiune de constiinta sau asistam la o acomodare a jurnalisticii cu interesele? Daca ar fi vorba de o chestiune de constiinta, ar trebui sa ne intrebam de ce nu s-a produs mai repede, inainte de victoria PDSR si a lui Ion Iliescu. Vrind-nevrind, trebuie sa ne gindim la interesele economice ale lui Dinu Patriciu (unul dintre actionarii importanti de la "Ziua"). Inainte era apropiat de Emil Constantinescu. In aceeasi perioada a cumparat si Petromidia, pe care acum trebuie sa si-o apere si sa o valorifice, mai ales ca PDSR a anuntat verificarea tuturor contractelor de privatizare. Timpul ne va arata care este raspunsul corect. Pina atunci, un lucru este cert. La intilnirea de la Cotroceni, Sorin Rosca Stanescu n-a mai fost o fiara, ci un iepuras dragut, politicos, care mustacea bezele politice. Va mai aduceti aminte de interpelarile si protestele PDSR fata de grupul Media Pro, in special fata de PRO TV? In acele interventii, oameni importanti din partidul aflat astazi la putere incriminau datoriile catre stat ale respectivului trust. Cam tot atunci, PRO TV toca PDSR ca pe morcovii pentru supa, dar si cistiga, prin reprezentanti (Adrian Sarbu), diverse licitatii de privatizare. Si, tot ca in cazul cotidianului "Ziua", peste noapte s-a schimbat directia. Dupa ce, in timpul campaniei electorale, Ion Iliescu era "bolnav" de fiecare data cind trebuia sa participe la vreo dezbatere la PRO TV, acum tot guvernul PDSR defileaza, cu sefi de comisii parlamentare cu tot, pe la emisiunile de maxima audienta ale postului de televiziune. Ati auzit dumneavoastra sa mai fi pomenit vreun ministru de achitarea datoriilor catre stat? Parca s-ar fi reintilnit doi frati gemeni care s-au despartit alaltaseara si nu s-au certat niciodata. Dimpotriva, sint legati de acelasi singe si aceeasi miere! Ce poate intelege cititorul sau telespectatorul din toate aceste miscari care par ciudate, daca nu chiar grosolane? Ca in mass-media se produce o regrupare dictata de interese. Ca are loc o "autoreglare" a independentei pe alte baze decit deontologia profesionala. Nu mai ramine decit o schimbare spectaculoasa de orientare la "Romania libera". Adica, sa vedem cum, de miine, adversarul de moarte al PDSR schimba tonul si trece la o tamiiere desantata. Marturisesc ca mi s-ar parea prea de tot, iar asta ar fi indiciul unei labilitati mediatice maxime, semn ca in peisajul comunicational romanesc inca mai sint probleme majore de independenta, de soliditate economica si de deontologie profesionala. In aceasta campanie de revizuire de atitudine s-ar putea sa apara si alte "cotituri" spectaculoase. Inca nu ne dam seama care ar putea fi acestea, pentru ca puterea politica se afla in perioada de gratie. Oricum, Antena 1 si "Jurnalul national" au intrat la "guvernare", iar TVR se afla, ca si celelalte institutii publice, intr-un pericol mortal. Toti oamenii de casa ai partidului de guvernamint au scos capul, au capatat curaj si au declansat campania de "lins" la adresa sefilor instalati in Piata Victoriei si in Palatul Cotroceni. La Radio Romania Actualitati, "masina de periat" scoate fum, iar la ziare si reviste de buzunar incepe sa curga publicitatea, semn ca interesele materiale si simpatiile politice au generat reorientari socante. Pericolul cel mare ar putea fi ca Ion Iliescu, Adrian Nastase si PDSR sa creada, intr-o buna zi, ca sint in stare sa cosmetizeze si dureroasa realitate romaneasca! _________________________________________________________________ 