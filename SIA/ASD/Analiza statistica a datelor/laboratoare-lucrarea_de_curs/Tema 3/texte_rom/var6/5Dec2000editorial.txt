 Ori moare politicianismul, ori vine dictatura ______________________________________________________________________ Toate ziarele si televiziunile, toti politicienii si toate personalitatile societatii civile se intrec in a transmite mesaje in favoarea democratiei. Mare alarma, mare! Pentru a-si face discursul cit mai convingator, se citeaza organisme internationale, agentii de presa si politicieni celebri. Ce se va intimpla cu Romania daca va aluneca pe panta extremismului? Mai mult, unii dintre romanii "destepti" incearca sa explice aceasta amenintare ca fiind o ofensiva a prostilor, a salbaticilor, a needucatilor politic. Un fel de presiune a lumpenului. Tendinta aceasta de a pune amenintarile la adresa democratiei romanesti numai pe seama criteriilor democratice formulate in afara granitelor mi se pare riscanta. Nu vreau sa afirm ca oamenii aceia care vorbesc despre pericole n-ar avea dreptate. Doamne fereste! Dar un asemenea discurs nu are prea mare efect la romanul disperat. Dimpotriva, asa darimat cum este, il mai raneste putin. Insa cu frica de izolarea europeana nu vom izbuti mare lucru in construirea unei increderi atit de necesare redresarii Romaniei. Iar o noua atitudine a electoratului (a romanilor dezamagiti, votanti ai PRM) nu se poate obtine cu propozitii moralizatoare, acuzatoare sau amenintatoare. Pentru a vedea care ar putea fi antidotul puseului de extremism trebuie mai intii sa identificam cauzele. Fara nici o indoiala, o mare parte din ele se afla in esecul actualei coalitii (cea care isi face bagajele). Ea a functionat pe post de alternativa la PDSR, de mare speranta, si a capotat lamentabil. PDSR incearca sa puna totul in circa acesteia. Si chiar pot fi puse destul de multe! Ramine insa o intrebare. De ce n-a obtinut PDSR o majoritate zdrobitoare la alegerile din 26 noiembrie? Doar avea o oferta sociala tentanta! Ar fi trebuit sa iasa cistigator macar cu 55-60% din voturi. Si totusi n-a primit decit 37%. Nu cumva ar trebui sa citim in acest procentaj si altceva? Nu cumva raspunsul electoratului se refera la modul in care se face politica? Aceasta alunecare a alegatorilor spre extremism reprezinta, de fapt, o sanctiune pentru toti oamenii politici. Evident, intr-o mai mare masura pentru cei care pleaca acum de la guvernare si intr-una mai mica, dar importanta, pentru cei care au condus din 1990 pina in 1996. Optind pentru extremism, ca sa se razbune, un procent semnificativ din populatia Romaniei a refuzat modul de a face politica al CDR-ului, dar si al PD-ului, al PNL-ului, al PDSR-ului si al tuturor celorlalti care au dat din gura despre democratie, dar, in realitate, s-au concentrat pe interesele lor. Cei care "s-au lecuit" de toate aceste partide nu au optat pentru PRM din teribilism sau din prostie. Au facut-o cu sentimentul ca dau o sanctiune, ca se razbuna, implinesc o dreptate neimplinita nici de PDSR, nici de defuncta coalitie. Ei au ales PRM pentru a se termina o data in Romania cu mafia, cu fabricile vindute pe sponci, cu creditele frauduloase aflate la baza prabusirii bancilor, cu justitia masluita, cu politia neputincioasa, cu licitatiile aranjate, cu promovarile pe bani si relatii. Votul pentru extremism ar trebui considerat, mai degraba, un ultim semnal de alarma, ca o ultima forma de avertisment pe seama unui mod de a intelege democratia si de a face politica. Daca vrei sa te ajungi, intri intr-un partid si, cind iti vine rindul la putere, iti rezolvi toate problemele. Cu riscul de a fi interpretat gresit sau cu rea-credinta, eu cred ca in 26 noiembrie poporul roman a facut ceea ce trebuia facut. Le-a transmis politicienilor ca s-a terminat cu felul lor de a face politica din 1990 si pina astazi. Ori se schimba, ori fac loc dictaturii si extremismului! Daca interpretam rezultatul alegerilor din 26 noiembrie in acest fel nu mai are rost sa-i speriem pe romani cu ce zice strainatatea. Nu sint nebuni si nici ahtiati dupa dictatura. Vor doar o clasa politica mai curata, mai devotata marilor probleme publice, mai aproape de cei multi. Si pentru ca putini se mai uita in gura celor care au fost la putere, PDSR ar trebui acum ca, in loc de promisiuni desarte sau declaratii de avertisment, sa le spuna romanilor ca a inteles ca a venit sfirsitul bramburelii si ticalosiei in politica. Sa-i asigure pe cetatenii Romaniei ca nu va repeta ciocoismul, mafia si dispretul care i-au adus caderea in 1996. Si, cu un asemenea mesaj, urmat de un comportament adecvat, nu avem a ne teme de dictatura si extremism. Ba chiar putem spera intr-un strop de bine! _________________________________________________________________ 