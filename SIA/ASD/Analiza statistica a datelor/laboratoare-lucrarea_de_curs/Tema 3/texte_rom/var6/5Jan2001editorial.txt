 Beleaua zisului si a facutului ______________________________________________________________________ In penultima zi a anului trecut, printre zurgalai si clocot de sarmale, noul guvern a tinut prima sedinta. Bila alba in materie de operativitate, menita a transmite electoratului un semnal ca partidul de guvernamint s-a apucat de treaba. Printre alte puncte de pe ordinea de zi au si fost anulate 18 ordonante de urgenta, despre care s-a spus ca ar reprezenta interese clientelare. O fi fost bine, o fi fost rau? Nu avem de unde sti. Un singur lucru e clar. Aceste ordonante, inainte de a fi bune sau proaste, sint acte publice. Unii erau interesati de continutul lor. Le aduceau foloase, le provocau pagube, le deschideau oportunitati sau coborau ghilotina peste niste planuri de bataie. Pentru a informa cititorii despre textul ordonantei ce modifica legislatia Romaniei, am incercat sa aflam detalii. Nu stim pe unde ati fost in acele zile, dar sintem siguri ca nu cunoasteti prea multe amanunte despre noua ordonanta menita a stimula intreprinzatorii privati din intreprinderile mici si mijlocii. Si exista in Romania citeva sute de mii de firme mici si mijlocii (intre ele fiind incluse si cele fantoma) in care cel putin o persoana ar fi dorit sa afle ce modificari au fost adoptate. Dupa cum sint si multi alti oameni preocupati de continutul celor 18 ordonante de urgenta. La modul lapidar, acest lucru a si fost comunicat de secretarul general al guvernului. Dar altceva, nimic. Cine a prins un ziar in acele zile a avut noroc. A putut parcurge citeva propozitii. Dar ceilalti care n-au apucat vreun ziar? Si, pina la urma, de ce au fost anulate cele 18 acte normative? Justificarea ca ar fi fost "clientelare" mi se pare chiar insuficienta. Sa zicem ca au fost! Chiar toate 18? Pentru cine? N-ar fi fost mai folositor pentru populatie ca guvernul sa vina frumos la rampa si sa spuna, asta se anuleaza din cauza aia, asta din cauza cealalta, a treia pentru ca a fost data numai pentru Popescu, ultimele doua pentru ca erau stupide. Nu era normal asa? Mai mult, ordonanta de urgenta pentru stimularea intreprinzatorilor mici si mijlocii, cel putin prin scopul pe care si-l propune, trebuie socotita un eveniment. Dar ea a trecut prin conferinta de presa ca acceleratul prin gara Lehliu, cu un fluierat si doua urari de sarbatori fericite! Nu ar fi trebuit cunoscuta mai pe-ndelete? N-ar fi fost bine ca textul ei sa ajunga pe la toate ziarele si televiziunile din tara? A venit si ea pe post de sarma fierbinte care s-a racit in aceeasi zi. Sa fie vorba doar de scaparile inerente ale unui debut? Am putea explica si asa! Dar daca guvernul Nastase va continua sa explice si sa informeze in acelasi stil, atunci chiar avem o problema! Cind am incercat sa luam legatura cu fostii guvernanti, am inteles ca nu e doar o chestiune care tine de instalarea noii echipe. E o belea a politicianului roman de azi. I-am cautat pe Decebal Traian Remes si pe Mircea Ciumara. N-au fost citusi de putin interesati sa-si apere documentele in cauza, sa pledeze pentru temeinicia lor. Mircea Ciumara chiar ne-a spus ca el nu mai este persoana publica! Dintr-o asemenea reactie intelegem mai usor de ce au pierdut alegerile fostii guvernanti. In loc sa sara ca arsi, sa se apere, sa justifice, sa critice PDSR pentru anularea unor legi utile tarii, ei se fac ca ploua. Nu pare sa conteze decit sentimentul de dezamagire creat de pierderea puterii. Or, nu puterea lor era importanta, ci bunul mers al treburilor publice, tulburat de PDSR. Sau ordonantele erau neghioabe ori clientelare?! Surprinzator mi se pare faptul ca aceste 18 ordonante anulate n-au fost aparate nici de Mugur Isarescu, nici de ceilalti fosti prim-ministri. Daca erau necesare si corecte, de ce nu au ridicat glasul? Sau ele reprezentau intr-adevar o acoperire eleganta pentru niste interese private? De unde sa stim? Pe ce baza sa ne formam o judecata justa? Pe cuvintele lapidare ale doamnei Hildegard Puwak sau pe reactia nervoasa a lui Traian Basescu? Politicianul roman explica arareori si prost. Ba, nici nu considera ca e de nasul lui sa dea socoteala pentru ceea ce face! Ca sa nu para mut, trinteste repede o acuzatie in capul dusmanilor sai si cu asta considera ca si-a facut datoria. Si daca politicienii romani au probleme atit de grave cu "zisul", ce mai putem crede despre "facut"? De buna seama ca nu avem a ne astepta la prea multe! _________________________________________________________________ 