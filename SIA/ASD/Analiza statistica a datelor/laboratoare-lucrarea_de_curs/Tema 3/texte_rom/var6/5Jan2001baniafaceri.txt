 Anul trecut au trait pe "picior mare"! Inflatia si deprecierea leului au purtat 42 Bilantul anului 2000 surprinde o depreciere a leului de 42,02%. In 12 luni, moneda nationala a pierdut peste 7.500 de unitati, ajungind de la 18.255 lei/dolar, la sfirsitul anului 1999, la 25.926 lei/dolar, pe 29 decembrie 2000. Adaugind inflatiei la 11 luni un nivel estimat la 3% in decembrie rezulta o crestere anuala a preturilor de consum de 41-42%, limita care se situeaza sub sau este cel mult egala cu deprecierea leului din anul 2000. Desi nu s-a recunoscut niciodata oficial, deprecierea leului, abrupta in unele perioade si incredibil de lina in altele, s-a alaturat pretului energiei, servind deopotriva la realizarea cresterii economice si la tinerea in friu a inflatiei. De ce introducem in ecuatie si pretul energiei? Pentru ca industria romaneasca este una energofaga. Iar pretul constant al energiei electrice din perioadele ianuarie-iunie si octombrie-decembrie ale anului 2000 a constituit "medicamentul" ideal. Cele doua pirghii, deprecierea leului si pretul energiei, suprapuse unei fiscalitati menite sa incurajeze productia de export, dar care sa restringa consumul intern, au substituit o autentica reforma structurala care, nu numai ca ar fi durat, dar ar fi dat si suficienta bataie de cap unor economisti antrenati mai mult pe "frontul" monetar decit pe cel al economiei reale. In cea mai importanta etapa a acestei "constructii", martie-iunie, deprecierea leului peste inflatie si pretul nemiscat al energiei au reusit sa transeze chestiunea exporturilor, iesiri de marfuri care, desi prinsesera un important "cap de pod" in ianuarie-februarie, nu aveau nici o garantie ca fara o "fortare" vor ramine pe tendinta ascendenta. Din pacate, perioada care a urmat, iulie, n-a adus decit aparente. Reducerea deprecierii leului sub inflatie parea ca arata existenta a destule rezerve pentru ca tinta de crestere economica sa nu poata fi ratata si mai parea ca s-au actionat deja "flapsurile" pentru o aterizare lina care sa reprezinte o apreciere in termeni reali a monedei nationale la sfirsitul anului. Poate ca asa s-ar fi si intimplat daca n-ar fi intervenit seceta, cresterea pretului petrolului, sugestiile FMI care s-au materializat in majorari succesive ale pretului energiei electrice. Replica din august si septembrie a echivalat cu intoarcerea la o depreciere corectiva a leului care sa inlocuiasca un pret liniar la energie. La strategia de baza s-a putut reveni cu o intirziere de 2-3 luni, abia in octombrie. In ultimul trimestru deprecierea leului s-a restrins de la 5% spre 2% lunar, pentru ca importurile de bunuri de consum sa aiba un impact neglijabil in preturi, deci sa limiteze cit mai mult posibil inflatia. Pretul stationar al energiei din ultimele trei luni din 2000 a avut aportul sau antiinflationist in conditiile in care importurile energetice s-au realizat din credite externe, ori n-au mai avut loc pentru ca s-a produs energie cu combustibili din rezervele strategice si acelasi pret constant a avut grija singur de intretinerea cresterii economice in contextul in care n-a mai fost nevoie decit de mentinerea unei tendinte cistigate cu ajutorul cresterilor anterioare ale cursului de schimb. Totusi, intirzierea de doua-trei luni cu care s-a trecut la cea de a doua faza a constituit tocmai acel decalaj care a condus la neindeplinirea obiectivului initial de inflatie. In locul unei inflatii potentiale de 32-33% a rezultat una de 41-42%, iar caderile din sistemul financiar-bancar au avut rolul lor anulind "economiile" realizate prin schema de ponderare a masei banesti cu consumul. Ratindu-se obiectivul de inflatie, in prima linie a trecut volumul rezervei valutare care, in ciuda unor emotii din perioada campaniei electorale, a reusit, cit altii intr-un an, ea intr-o singura luna, dar si pentru ca importurile energetice n-au fortat piata, sa ajunga in jurul valorii de 2,5 miliarde dolari, ceea ce va face probabil sa se uite ca tinta de inflatie luata initial in calcul pentru anul 2000 trebuia sa fie de fapt de 27%. IONUT BALAN De la 1 ianuarie 2001, Romania a redus cu 80% taxele vamale la importurile din UE si CEFTA De la 1 ianuarie, Romania a redus cu 80% taxele vamale la importurile de produse din tarile membre ale Uniunii Europene (UE), Asociatiei Europene a Liberului Schimb (AELS), Acordului pentru Comert Liber din Europa Centrala (CEFTA), exceptie facind produsele agricole, au declarat oficiali ai Ministerului Industriei si Comertului. Acordurile incheiate de Romania cu organizatiile europene mentionate prevad diminuarea treptata, pina la eliminare, a taxelor vamale. Comertul cu produse industriale va fi complet liberalizat anul viitor, astfel ca, incepind cu data de 1 ianuarie 2002, se vor elimina taxele vamale la importurile de produse industriale cu exceptia automobilelor, pe relatiile cu care Romania a semnat acorduri de liber schimb. In prezent, 76% din comertul exterior al Romaniei se deruleaza cu tari cu care au fost semnate acorduri de liber schimb. In 2000, exporturile Romaniei spre tarile CEFTA au crescut cu 53%, spre UE cu 18%. Volumul schimburilor comerciale previzionat pentru anul 2000 este de 22,5 miliarde de dolari, cu un nivel record al exporturilor, a caror valoare depaseste 10 miliarde de dolari. De la 1 ianuarie, Romania a preluat presedintia Comitetului Mixt al CEFTA, urmind a fi gazda reuniunilor organizatiei, de la nivel de secretari de stat pentru Comert Exterior pina la intilnirea premierilor din tarile care fac parte din CEFTA. NICOLETA BURTAN La sfirsitul anului trecut, Blocajul financiar a depasit 148.000 de miliarde de lei Conform unui raport al Institutului de Management si Informatica (IMI) din cadrul Ministerului Industriei si Comertului, la data de 28 decembrie 2000 valoarea totala a facturilor inregistrate in circuitul de compensari al IMI a atins 148.676 miliarde lei. Raportul, care a avut ca scop monitorizarea datoriilor persoanelor juridice in vederea reducerii blocajului financiar, mai precizeaza ca la sfirsitul anului trecut datoriile bugetare ale agentilor economici (n.r. - buget de stat, bugete locale, bugetele asigurarilor sociale) s-au ridicat la data mentionata la 68.813 miliarde lei. Acelasi document mai arata ca in anul 2000 numarul agentilor economici inregistrati in sistemul de compensari al IMI a fost de 6.830, iar volumul compensarilor efectuate s-a situat la peste 32.000 miliarde lei. Documentul mai arata ca in cursul anului trecut nivelul maxim al blocajului financiar a fost atins la 30 septembrie, cind arieratele agentilor economici s-au apropiat de fabuloasa suma de 190.000 miliarde lei. ( O.Z. ) Nu aruncati pe fereastra banii stricati prin saltele: Bancnotele uzate se pot schimba la banca Pentru lei va puteti adresa la BNR, iar pentru valuta la BCR Chiar daca banii sint principala grija, si la propriu, si la figurat, a oricui, nu totdeauna dispunem de bancnote nou-noute. Ele se pot strica fie din neglijenta, fie din cauza conditiilor de pastrare. Cum de multe ori magazinele refuza sa primeasca bani uzati sau deteriorati (rupti sau chiar patati cu cerneala, grasime etc), nu ne ramine decit o singura solutie: sa apelam la sistemul bancar. Astfel, pentru moneda nationala, posibilitatea de recuperare a unei bancnote uzate ne-o ofera numai Banca Nationala a Romaniei, iar pentru valutele cotate la BNR, singurul serviciu de acest gen este detinut de Banca Comerciala Romana (BCR). Leii uzati pot fi schimbati la orice ghiseu BNR, conditia esentiala fiind aceea ca seria bancnotei trebuie sa fie lizibila. Dupa cum ne-a declarat Mugur Stet, purtator de cuvint al BNR, banca centrala nu percepe nici un fel de comision pentru aceasta operatiune, cetateanul putind sa-si recupereze integral suma. In cazul valutelor, procedeul este putin diferit. BCR are un serviciu bancar, preluat de la Bancorex, prin care bancnotele straine uzate, deteriorate sau scoase din circulatie, pot fi preschimbate. Posesorii, persoane fizice sau juridice, ai unor astfel de bancnote autentice, cotate la BNR, se pot prezenta la oricare dintre unitatile operative ale BCR. Se pot preschimba doar acele bancnote care poseda toate elementele de identificare (serie, numar, valoare) si din care nu lipseste sau nu este grav deteriorata mai mult de 25% din suprafata. Pentru preschimbare, BCR percepe un comision de 8% sau 10% din valoarea nominala a bancnotelor, in functie de starea acestora. Mai exact, dintr-o suta de dolari deteriorata, cetateanul isi poate recupera minimum 90 de dolari, in functie de gradul de uzura. Bancnotele primite pentru preschimbare se achita clientilor in termen de minimum 60 de zile, daca biletele de banca au suprafata completa (chiar prin lipire) sau au lipsuri foarte mici. Pentru bancnotele cu lipsuri sau deteriorari grave (dar care nu afecteaza mai mult de 25% din suprafata), termenul de achitare este de minimum 120 de zile. GABRIELA TINTEANU Guvernul cauta ac de cojocul FNI In sedinta sa de ieri, guvernul a infiintat o comisie care va cauta solutii pentru despagubirea pagubitilor FNI. Ministrul informatiilor publice, Vasile Dincu, a declarat ieri ca grupul de lucru are la dispozitie doua saptamini pentru a gasi solutii si pentru a le propune guvernului. Comisia va fi condusa de Nicusor Constantinescu, consilier al primului-ministru, iar din ea vor mai face parte reprezentanti ai Ministerului Finantelor, IGP, Ministerului Justitiei, CNVM, un director CEC, Balan Nicolae, si un alt consilier al premierului, Dinu Ianculescu. "Executivul urmareste, in primul rind, sprijinirea micilor depunatori (probabil investitori - n.r.), in sensul recuperarii acestor sume", se arata intr-un comunicat al guvernului. Recuperarea sumelor de catre pagubiti va fi facuta gradual. LUCIAN PURCAREANU Taxe anti-dumping la otelul romanesc Departamentul de Comert al SUA continua investigatiile in privinta exporturilor de produse din otel laminat la cald din 11 tari printre care si Romania. Daca ancheta va scoate la iveala practici comerciale inechitabile, americanii ar putea aplica taxe vamale mari la importurile produselor mentionate. Americanii spun ca au dovezi ce atesta ca industria lor siderurgica este afectata de importuri ieftine sau subventionate de produse din otel carbon laminat la cald. In replica, UE si Japonia au solicitat consultatii in cadrul procedurilor de solutionare a disputelor comerciale ale OMC. O.ZARA Psihoza impozitelor contiuna sa puna contribuabilii pe jar Cozile interminabile care s-au format miercuri la centrele de incasare a taxelor si impozitelor locale i-au descurajat pe multi bucuresteni. Daca miercuri sute de mii de oameni au asteptat ore in sir pentru a-si putea plati darile, ieri, la centrele care au inceput colectarea taxelor cozile erau mai mici. Totusi, nu au fost putini cei care s-au trezit cu noaptea-n cap si s-au prezentat sa-si plateasca impozitul cu 2-3 ore inainte de deschiderea ghiseelor. Altii, ca sa fie siguri, au stat neclintiti la usile centrelor chiar si pe timpul pauzei, de la ora 13.00 la ora 15.00. Disperarea de a apuca sa plateasca pina pe 28 februarie, data pina la care sint scutiti de la plata majorarii de 42,9 la suta a impozitului pe acest an, a determinat sute de bucuresteni sa ia cu asalt si centrele de colectare din sectoarele 2 si 3, desi acestea nu si-au inceput inca activitatea. In acelasi timp, ia amploare scandalul dintre primarul general Traian Basescu si primarii de sectoare, generat de decizia primarilor sectoarelor 2 si 3 de a nu incepe activitatea de colectare din data de 3 ianuarie, asa cum stabilise prin dispozitie primarul general. Acuzati de catre Traian Basescu de incompetenta si amenintati cu sanctiuni grave, primarii cu pricina sustin ca s-au gindit doar la binele bucurestenilor atunci cind au promovat un alt sistem de colectare decit cel stabilit de Basescu. In sectorul 2, activitatea de colectare va incepe de-abia pe 15 ianuarie, plata putind fi facuta la fiecare din cele 72 de oficii postale din Capitala, pentru ca, potrivit primarului de sector, Neculai Ontanu, in acest mod se vor evita interminabilele cozi: "Daca respectam dispozitia primarului si incepeam incasarea din 3 ianuarie, la cele patru centre de colectare din sector s-ar fi produs o aglomeratie de nedescris". Pina pe 15 ianuarie, bucurestenii din sectorul 2 trebuie sa astepte rabdatori sa primeasca acasa instiintarea de plata. Primarul sectorului 3, Eugen Plesca, a dispus ca incasarea taxelor sa inceapa, in acest sector, din 8 ianuarie. Explicatia: el nu este de acord cu aplicarea hotaririi Consiliului General Bucuresti care nu precizeaza ca scutirea de la plata indexarii de 42,9 la suta este valabila doar pentru persoanele fizice. Mai mult, Plesca sustine ca primaria sectorului va achizitiona alt soft decit cel impus de Ministerul Finantelor, pe motiv ca acest program (Venis) nu face distinctia intre persoanele juridice si cele fizice. De altfel, consilierii municipali au modificat, ieri, hotarirea referitoare la modalitatea de plata a impozitelor, fiind stipulat faptul ca numai persoanele fizice beneficiaza de scutirea de la plata majorarii. In spatele acestor vesnice disensiuni dintre primarii de sector si primarul general ramin bucurestenii care sint nevoiti fie sa se calce pe picioare la cozi, fie sa nu poata plati impozitele si sa stea cu inima strinsa ca nici nu vor apuca sa o faca pina pe 28 februarie. MONA STOICA IULIANA ANGHEL Ministerul Finantelor - doar pe post de consilier Din cauza cozilor create in aceste zile de populatia dornica sa-si plateasca la timp impozitele catre buget, Ministerul Finantelor se vede obligat sa faca anumite precizari. Astfel, dupa cum arata un comunicat al MF, din data de 1 ianuarie 2000, sarcinile privind stabilirea, constatarea, controlul, urmarirea si incasarea impozitelor, taxelor locale si altor venituri ale bugetelor locale, inclusiv a majorarilor de intirziere si a amenzilor, solutionarea obiectiunilor, contestatiilor si plingerilor revin in exclusivitate compartimentelor specializate ale autoritatilor publice locale. Cu toate acestea, pe parcursul anului 2000, MF si organele fiscale teritoriale au acordat sprijin consiliilor locale pentru implementarea tehnicii de calcul in administrarea impozitelor si taxelor locale, disponibilitate logistica pe care MF si-o arata in continuare. In acest context, Finantele precizeaza ca disfunctionalitatile aparute in incasarea impozitelor si taxelor locale, in special in Bucuresti, se datoreaza in exclusivitate administratiei publice locale. ( G.T. ) Monitorul Oficial a majorat taxele percepute societatilor comerciale Incepind cu 1 ianuarie 2001, taxele de publicare in Monitorul Oficial, pentru societatile comerciale, au fost majorate. Astfel, pentru incheieri judecator delegat, se va percepe o taxa de la 1,019 milioane lei (o pagina) pina la 2,789 milioane lei (5 pagini), pentru acte aditionale (in functie de numar de pagini) se va plati o taxa cuprinsa intre 414.000 lei (o jumatate de pagina) si 3,069 milioane lei (5 pagini). Pentru urgente, tarifele incep de la 533.000 lei (o jumatate de pagina) ajungind pina la 3,188 milioane lei (5 pagini). De asemenea, pentru fiecare rind de tabel taxa perceputa va fi de 30.000 de lei. ( O.Z. ) 