 Tommy Smith, vedeta de la ARCUB JAZZ 2000 De vineri si pina marti, la Arcub (doar duminica la Ateneu) se desfasoara cel mai lung festival international de jazz care a avut loc vreodata in tara noastra. Lung de la "Mosu'" Lungu care, si de aceasta data, este "in miezul" problemelor. Consiliul Britanic, Institutul Francez, Centrul Cultural al Republicii Ungare, Ambasada Germaniei, Centrul Ceh si Pro Helvetia au facut posibila venirea in Romania a unor nume de marca ale jazz-ului international: Tommy Smith Quartet (Scotia), Eric Le Lann Quartet (Franta), Gyarfas Istvan Quartet (Ungaria), Nicholas Simion (Germania), Irena Havlova & Vojtec Havel Duo (Cehia). Pe scena vor fi prezenti si ilustri reprezentanti ai jazz-ului autohton: Marius Popp Group, Romeo Cozma & Moldavian Project, Baumann Quartet, Garbis Dedeian Quartet, Interzone Jazz Orchestra, Florin Raducanu Quintet, Johnny Raducanu & Friends. Pretul biletului de intrare este de 52.500 de lei pe zi (42.000 de lei pentru elevi si studenti) la spectacolele de la Arcub, respectiv 65.000 de lei pentru recitalul extraordinar, Tommy Smith Quartet. ALEX REVENCO Festival de film romano-maghiar, la Sfintu-Gheorghe Premii grase, in dolari si obiecte de arta Peisajul romanesc al festivalurilor este completat de "Senzor", o intilnire anuala intre creatori de film din Ungaria si Romania care se desfasoara la Sfintu Gheorghe, in perioada 12-15 octombrie. Festivalul mizeaza pe cele mai recente productii din Romania si Ungaria, tara care participa cu 15 lungmetraje. Una dintre vedetele festivalului este regizoarea Marta Meszaros, veterana cineasta maghiara care a colindat cu filmele ei la cele mai prestigioase festivaluri din lume, avind in palmares sapte premii la Berlin, doua la Cannes si unul la Venetia. Acest festival ofera prilejul vizionarii unor productii ale tinerilor cineasti romani care au obtinut finantarea Oficiului National al Cinematografiei, Cristian Mungiu fiind prezent in festival cu nu mai putin de trei scurtmetraje. Festivalul va oferi patru premii pentru productiile romanesti si maghiare: doua de popularitate, recompensate cu obiecte de arta deosebite si doua premii ale juriului, de 1.000 de dolari fiecare. CORNELIA POPESCU S-a deschis sezonul lansarilor discografice Toamna asta, muzica romaneasca hip-hop, house si rock - la discretie Cum s-au intors artistii pe la casele lor dupa sezonul estival, lansarile de discuri au inceput sa curga. Ieri, Clubul Maxx a gazduit lansarea trupei hip-hop IL-EGAL, care a iesit pe piata cu "Nu judeca", album produs de CAT Music/Media Services. A fost si concert, Giovanni si C-Nyk din IL-EGAL avind invitata trupa Essential care a cintat in deschidere. In acelasi Club MAXX se lanseaza astazi, la ora 21.00, compilatia "Mouse in House 2". Este cea de-a doua compilatie Roton dedicata muzicii house romanesti si lansarea va fi urmata de concertul trupelor Akcent si Kpital. Tot astazi, CAT Music/Media Services lanseaza la clubul END ZONE din Regie, la ora 17.00, albumul de debut al trupei The Endless Zone, condusa de Catalin Razvan, bateristul de la Timpuri Noi. IUSTINA MUNTEANU Uitind de scandaluri si lovituri sub centura, Politicienii au dat buzna la Carreras Celebrul tenor Jose Carreras a concertat marti seara la Bucuresti, la Ateneul Roman, intr-un spectacol care a marcat zece ani de existenta a grupului Elvila, patronat de Viorel Catarama. Intr-o forma de zile mari, faimosul tenor a ridicat de mai multe ori sala in picioare, fiind bisat si aplaudat chiar si cind nu era cazul, adica in timpul unei pauze de respiratie Soprana Ana Camelia Stefanescu a fost surpriza serii, incintind asistenta prin prestatia-i fermecatoare. "In seara asta s-a nascut o stea", avea sa spuna Viorel Catarama, iar replica fireasca a asistentei a fost ca steaua, adica soprana Stefanescu, s-a nascut acum 26 de primaveri Ca un amanunt de culise va mai spunem ca am asistat la un concert in familie, dirijorul David Gimenez fiind chiar nepotul lui Carreras Sotiile politicienilor aflati in sala n-au prea sarit in fata cu toalete stridente si abia s-au zarit. Doar Dana Nastase, sotia liderului PDSR, a stralucit intr-un distins deux-pieces bleumarin cu alb, in timp ce Adela Surugiu, prietena lui Catarama, a aparut intr-o superba rochie lunga din dantela neagra. Zina Dumitrescu, aflata chiar pe primul rind, a demonstrat (daca mai era nevoie) ca frumusetea nu are virsta Ca tot vorbim de politicieni, concertul Carreras a fost totusi un bun prilej de facut propaganda, altfel nu ne putem explica fericirea ce i-a cuprins brusc pe alesii nostri atunci cind s-au fotografiat cu maestrul, dupa concert, la dineul de gala de la Inter (unde noi, ziaristii, n-am avut acces). Printre cei mai vioi la capitolul "tras in poza" au fost: Viorel Catarama, jovial si zimbitor, Melescanu care ne-a soptit fericit ca se pune de-o noua alianta, si Mircea Ionescu-Ouintus, plimbat peste tot ca sfintele moaste Marele Carreras a fost, pina la urma, singurul care a ramas, in acea forfota de ifose, simplu si modest. ADRIANA TOMA O mama cu sapte copii a ajuns la limita disperarii Aurica Donciu (36 de ani), din Galati, are doi copii din prima casatorie, inca patru ai barbatului cu care s-a casatorit in urma cu citiva ani si inca unul, in virsta de un an, cu actualul sot. Cele noua persoane se zbat in saracie, singura sursa de venit fiind salariul de 1.400.000 de lei al sotului. "Mai bine imi pun streangul de git decit sa-mi vad copiii murind de foame" Casa familiei Donciu se afla in valea orasului, pe Strada Dogariei, nr. 114. Este o casa saracacioasa cu patru camere, cu pereti care stau gata sa cada. Cind ploua afara, ploua si in casa. Aurica Donciu a batut pe la usile primariei si la usile cantinei sociale, in speranta ca va putea obtine gratuit lemne pentru iarna sau mincare la cantina sociala, pentru copii. "La primarie mi-au spus ca nu am dreptul la ajutor social. Pentru ca avem cu 18.000 de lei in plus fata de nu stiu ce nivel" - povesteste Aurica Donciu. Sotul Auricai e singurul care munceste, la "Menarom" Galati, unde face si ore suplimentare, pentru un salariu de circa 1.400.000 de lei in mina, bani care trebuie sa ajunga la noua guri. Cel mai mic copil este o fetita in virsta de un an pe care Aurica o poarta cu ea pretutindeni, pentru ca nu are cu cine sa o lase. Toata vara, familia Donciu a mincat rosii, ardei, ceapa si castraveti, din gradina mica din fata casei. Dar seceta a distrus totul. "Eu muncesc pe la tara, pe la oameni, pentru citeva prune, un pumn de fasole. N-am cu ce sa imbrac copiii, si, mai rau, nu am ce sa le dau sa manince. Vine iarna si nu avem lemne. La cantina mi-au zis ca ma costa 694.494 de lei pe luna ca sa mincam toti acolo. De unde sa am eu banii astia?", marturiseste Aurica Donciu. "Toti maninca, iar noi ne uitam" Copiii sotilor Donciu sint imbracati curat si invata bine. Ei povestesc ca la scoala colegii lor vin cu pachetel cu mincare pe care o maninca in pauza, iar ei nu au. "Iesim din clasa, ne facem ca ne ducem la toaleta, ca toti maninca, iar noi ne uitam" - povestesc ei. Mihaela, in virsta de 14 ani, se afla acum la Centrul de Minori Galati. Ea a fugit de mai multe ori de acasa si chiar a intrat in conflict cu politia, urmind sa fie internata intr-un centru de reeducare. "Poate ca acolo ii va fi mai bine. Macar acolo o sa aiba ce minca. O sa invete o meserie. Cred ca a fugit de saracie, nu am putut sa-i ofer mai mult decit dragostea de mama" - spune plingind femeia. ALINA COMSA-DURBACA Burse pentru lesbiene La Hotel Parc din Bucuresti a avut loc, ieri dimineata, deschiderea Conferintei Europene ILGA (International Lesbian and Gay Association). Oficial, scopul acesteia este de a schimba mentalitatile privind minoritatile sexuale din Romania. Pe durata lucrarilor (4 - 8 octombrie), organizatorii au pregatit intilniri cu parlamentari europeni si romani, ateliere si sesiuni plenare. Principala tema este analizarea situatiei juridice a minoritatilor sexuale din Europa. La conferinta de presa din deschidere, "calul de bataie" al discutiilor a fost controversatul articol 200 din Codul penal romanesc. Organizatia "Accept" a fost sponsorizata cu 15.000 DM de Fundatia Heinrich Boll. In plus, exista o intentie de acordare a unor burse pentru lesbiene, in valoare de 2000 USD. Organizatorii au infirmat ca va avea loc o parada a homosexualilor: "Motivul este ca nu avem cu cine si pentru cine sa organizam o parada". In fata hotelului au protestat la adresa acestei manifestari, destul de timid de altfel, citiva tineri de la Organizatia Legionar - Ortodoxa. Doi dintre acestia purtau costume populare, iar unul flutura alene un prapur bisericesc. CATALIN NISTOR teleVIZOR Nici n-au trecut noua luni de cind Florin Calinescu a dat nastere "Chestiunii zilei", ca celebrului sau talkshow i s-a si nascut un fratior. Ce-i drept, mai rahitic si mai tembel. La alta ora si pe alta frecventa. Si cu audienta mult mai mica. Pentru cei care nu stiu despre ce este vorba, si sint destul de multi telespectatori in aceasta categorie, ne referim la noua productie a Antenei 1, "Noaptea tirziu". In fapt, o tentativa jalnica de a-l copia/concura pe starul PRO TV, comisa de un duo de teroristi ai micului ecran, Mircea Badea si Oreste. Singura nedumerire care ne macina este cum de s-a indurat Sorin Oancea, om chibzuit cind e vorba de aruncat banii pe fereastra, sa investeasca atita energie (decoruri, trupa de balet, spatiu de emisie) intr-o emisiune care inregistreaza, cu exceptia primei editii, cote jalnice de audienta. Spre usurarea telespectatorilor fideli ai Antenei 1, Olimpiada s-a terminat si, o data cu ea, seria de interventii incalificabile ale eternului corigent la toate materiile audiovizualului, Dumitru Graur. In ultima sa aparitie pe post de prelungire inutila a microfonului, Dadi a incercat - slava Domnului, fara succes - sa le invrajbeasca, in direct si la o ora de maxima audienta, pe Gabi Szabo si pe Violeta Beclea Szekely, la doar citeva ore dupa clasarea celor doua sportive pe podiumul cursei de 1.500 de metri. Nu mai contau pentru insipidul comentator cele doua medalii, ci, ca sa-si faca transmisiunea mai interesanta, s-a gindit el (vorba vine!) sa le zgindare un pic adversitatea, pur sportiva de altfel. Si uite-asa, ne revine obsedant in memorie celebra intrebare lansata de regretatul Toma Caragiu: "Ma, cine-l tine pe-asta-n brate?". Vorba lui nea Tomita, dracu' stie! Pentru cine are timp sa urmareasca strigatele solitare lansate noapte de noapte in eter de marele bard de la Barca, a devenit evident, de la o vreme, angajarea politica din ce in ce mai pronuntata a poetului. Fapt care are si o explicatie extrem de simpla: Adrian Paunescu isi negociaza de zor, si se pare cu folos, un fotoliu de parlamentar PDSR, spre dezamagirea tribunului Vadim care i-a facut o oferta similara. Dornic sa-si imbogateasca regimentul de limbi de catifea cu o piesa grea, "Bunicuta" Iliescu a scapat din vedere ca respectivului va trebui sa i se pastreze un loc dublu. In cu totul si cu totul alta ordine de idei, o vorba romaneasca din batrini spune ca, daca te amesteci in troaca, te maninca porcul. Sau, spun altii, daca-i dai nas lui Ivan, se suie pe divan. Daca cineva se intreaba cum e posibil ca un personaj de teapa lui Florin Mihai Nahorniac sa ajunga sa se fotografieze cu mai-marii acestei lumi si sa fie invitat pe la tot felul de sindrofii politice internationale, raspunsul trebuie cautat in emisiunea lui Andrei Gheorghe din aceasta saptamina. Din miile de subiecte fierbinti, el l-a ales pe politicianul de mucava, in ideea sa-l faca de bacanie spre deliciul telespectatorilor. Asupra reusitei acestui demers, parerile sint contradictorii. In schimb, un lucru este cert: Nahorniac are o noua fotografie, pe care o va arata mindru curiosilor: "Eu, impreuna cu bunul meu prieten Andrei Gheorghe". V.D. TOTH Noul prezentator al emisiunii "Motor", de la Prima TV, Radu Banzaru e fan al silicoanelor Raduleascai Actorul Radu Banzaru este noul prezentator al emisiunii "Motor" de la Prima TV (simbata, ora 14.00). Pe care il lasam sa se prezinte singur: "In urma cu 32 de ani, m-a adus barza, care s-a cam chinuit cu mine, fiindca aveam 4 kilograme si ceva. Veneam pe lume ca fruct al iubirii dintre parintii mei sau in urma unui decret timpit al unui individ ce-a fost impuscat la Tirgoviste". Radu a jucat pe scena teatrelor din Tirgu-Mures si din Cluj-Napoca, iar din 1996 este actor al Teatrului de Comedie din Capitala. In 1994 a primit Premiul de interpretare masculina la Festivalul de Teatru de la Sibiu. Concediile si le petrece doar in Maramures fiindca: "Imi place sa dorm in sura, sa beau lapte, sa dau la coasa, iar noaptea sa ascult greierii. Acolo nu am semnal la telefonul mobil, spre marea mea bucurie". Este un fan inrait al prezentatoarei Mihaela Radulescu, despre care spune ca o iubeste si mai mult de cind si-a pus "silicoane". SIMONA ECOVOIU In emisiunea "Trupa de soc" de la Romania 1, Dan Negru da o mina de ajutor formatiilor fragede Dupa o vara "fierbinte", Dan Negru isi reia meseria de prezentator al emisiunii muzicale "Trupa de soc", duminica, la postul de televiziune Romania 1, pe intervalul orar 19.00 - 20.00. Ca noutate, va spunem ca emisiunea va cuprinde si un concurs destinat formatiilor tinere si, evident, talentate, care nu au avut pina acum norocul sa fie vazute de cine trebuie. Fiecare editie a emisiunii va avea inscrise in concurs trei formatii (sau solisti), iar la sfirsitul fiecarei luni, cistigatorii "saptaminali" vor intra in finala. Fericitul premiant va avea parte de o promovare din partea BodyM Production (la cirma caruia se afla Dan Popi, boss-ul de la Media Services). Formatiei sau solistului cistigator i se va realiza un videoclip si un CD, bucurindu-se de o promovare "beton", in cadrul tuturor evenimentelor muzicale, dar si in presa scrisa. Cistigatorul fiecarei editii si finalistul lunii vor fi alesi prin televoting, la numarul de telefon care va fi afisat pe ecran, in timpul emisiunii. In editia de duminica, formatia ro mania este invitata sa stea la taclale cu Dan Negru, prilej de a afla ce va mai pregatesc baietii cu bundite. SIMONA ECOVOIU Capitala, paralizata de soferi nemultumiti Ei cer ieftinirea carburantilor ; Negocierile cu guvernantii au esuat Mitingul si marsul organizat in Bucuresti de soferii sindicalisti afiliati la CNSLR-Fratia au paralizat ieri circulatia rutiera pe principalele artere ale Capitalei. S-a circulat toata ziua bara la bara, conducatorii grabiti fiind nevoiti sa faca adevarate slalomuri pentru a nu intirzia si sa-si epuizeze stocul de injuraturi, pentru a-si varsa focul pe ambuteiaje. Cei mai napastuiti au fost, ca de obicei, clientii RATB: ei au asteptat zeci de minute in statii si s-au inghesuit ca sardelele in mijloacele de transport in comun. Protestatarii au pus o banda cu melodii de Vali Sterian Incepind cu ora 11.00, centrul Bucurestiului a fost "ocupat"de circa patru sute de autovehiculele. Protestatarii au marsaluit prin Bucuresti in doua coloane distincte, care si-au dat intilnire in Piata Victoriei, in fata sediului Guvernului. TIR-uri, autocamioane, taximetre, autobuze RATB, betoniere si autobasculante - au luat "pozitie" in fata Ministerului Finantelor. Pentru a fi mai convingatori, ei si-au facut simtita prezenta cu ajutorul claxoanelor. Cealalta coloana, formata din taximetre si maxi-taxi -uri, au venit din zona parcului Harastrau. In jurul orei 13.00, cele doua coloane de manifestanti au facut jonctiunea in Piata Victoriei. Aproape patru sute de masini s-au aliniat in liniste, dincolo de barajele instalate de fortele de ordine. Pe versurile lansate in timpul revolutiei de acum 10 ani - "Noi de-aicea nu plecam, nu plecam acasa, pina nu vom cistiga libertatea noastra" - protestatarii au coborit de la volan si s-au imprastiat printre masini, asteptind rezultatul negocierilor cu ministii economici ai cabinetului Isarescu. Pentru a-l sensibiliza pe ministrul de stat Mircea Ciumara, sindicalistii au pus o banda cu melodii compuse si interpretate de Vali Sterian. Berceanu sustine ca preturile in lei la produsele petroliere vor ramine neschimbat pina la sfirsitul anului Soferii cer reducerea cu 50% a accizelor la carburanti, ieftinire care, in opinia sindicalistilor, ar impiedica intrarea in faliment a multora dintre societatile de transport autohtone. Lista de revendicari este destul de lunga. Solicitarile soferilor nu sint noi. Ele au mai stat la baza declansarii unei actiuni de strada similare, toamna trecuta, finalizata cu promisiunea ca revendicarile sindicale vor fi rezolvate. Protocolului incheiat atunci nu i s-a insa curs. Astfel ca ieri, sindicalistii au anuntat ca protestul lor nu va lua sfirsit decit in urma unei actiuni concrete a guvernantilor. Reducerea accizelor la carburanti este sustinuta si de Asociatia Romana pentru Transporturi Internationale. Cinci ministri, lasati cu ochii in soare Reprezentantii sindicatelor transportatorilor au parasit, ieri, dupa doua ore de discutii, sala de negociere de la Palatul Victoria, lasindu-i, practic, pe ministrul transporturilor, ministrul finantelor, ministrul muncii, ministrul de stat Mircea Ciumara si pe un director din FPS, "cu ochii in soare". Potrivit declaratiilor ministrului Remes, liderii sindicali au plecat din sala de discutii pretextind ca vor sa-si recupereze telefoanele mobile oprite de SPP la intrarea in sediul guvernului, pentru a comunica cu sindicalistii aflati in strada, dar nu s-au mai intors. Mircea Ciumara a lasat sa se inteleaga faptul ca soferii ar fi intentionat, de fapt, doar crearea unui precedent pentru protestele lor, lucru echivalent cu un boicot la adresa actualului cabinet. Atit ministrul de stat Mircea Ciumara, cit si ministrul finantelor Decebal Traian Remes, s-au aratat dispusi ca, in cazul in care transportatorii vor reveni la negocieri, sa reia discutiile asupra solicitarilor lor. Soferii vor reprezentanti in comisiile de privatizare ale FPS Potrivit ministrului Mircea Ciumara, partea guvernamentala si-a dat acordul in privinta a trei dintre solicitarile adresate de soferi: mentinerea actualelor preturi in lei la carburanti pina la sfirsitul acestui an, anularea proceselor verbale de contraventie pentru soferii de TIP si aprobarea listei cu produse necesare in aceasta ramura supuse scutirilor de TVA si taxe vamale. Unele dintre cererile lor au fost, insa, lipsite de justificare, a mai spus Ciumara, dind ca exemplu, in acest sens, solicitarea soferilor de a avea reprezentanti in comisiile de privatizare ale FPS. Accizele la carburanti nu vor fi micsorate Desi negocierile asupra acestui punct nu au fost, inca, finalizate intre guvern si sindicatul soferilor, se pare ca actualul nivel al accizelor la carburanti va ramine neschimbat pina la sfirsitul acestui an. "Din punctul meu de vedere, o reducere a accizelor la carburanti nu este posibila pina la sfirsitul anului. Diminuarea accizei, de la inceputul acestui an, a insemnat o reducere cu 20%, iar din deprecierea euro fata de dolar - inca 15%, ajungindu-se astfel, in prezent, la o cadere de 9.272 miliarde de lei fata de veniturile estimate din accize", a declarat ministrul finantelor, Decebal Traian Remes. MIHAELA BALEA EUGENIA MIRCESCU O ANA PATRAULESCU Soferii RATB au participat la proteste cu autobuze inchiriate La protestul soferilor afiliati la CNSLR - Fratia au participat si 20 de autobuze ale RATB, avind aprobarea conducerii regiei, cu conditia ca sindicatul sa plateasca chirie 250.000 de lei pe ora, pentru fiecare autobuz prezent la actiune. In total, 45 de milioane de lei. Insa, nici unul dintre directorii regiei bucurestene de transport nu avea habar ieri daca sindicatul a platit vreun leu pentru autobuzele de la Floreasca scoase din traseu. "Am aprobat sindicatului de la autobaza Floreasca sa participe la greva cu 20 de autobuze, pentru ca acest lucru nu afecteaza in nici un fel programul nostru. Autobuzele care ar fi trebuit sa iasa pe traseu au iesit, la orele normale. Numai ca sindicatul nu ne-a platit nici un leu, asa cum ne intelesesem. O solutie ar fi sa dam in judecata sindicatul, pentru a ne recupera banii", ne-a declarat Dumitru Ghita, director in cadrul RATB. Interesant este ca directorii regiei nu au stiut sa ne precizeze ce linii de autobuze au participat la protest. MONA STOICA Ieri, la ora 14.00, o coloana de peste 200 de autocamioane, autobuze si alte masini grele a blocat principalele strazi ale Craiovei. Coloana a parcurs in viteza circa 50 km, deplasindu-se pe Bulevardul 1 Mai, str. Corneliu Coposu, Caracal, Calea Bucuresti, Calea Severinului, oprindu-se apoi in fata prefecturii. Pe traseu, soferii au fost insotiti de masinile politiei. Practic, tot centru Craiovei a fost paralizat citeva ore, masinile care asteptau trecerea coloanei intinzindu-se pe citiva kilometri. Soferii cer scaderea accizelor la combustibili si marirea salariilor. In celelalte orase din tara, marsul soferilor a fost aminat. (Ion Spanu) In scandalul diplomelor false de la Iasi, "Acarul Paun" e secretara Scandalul diplomelor falsificate a devenit la Iasi o adevarata mascarada. Dupa ce, la sfirsitul saptaminii trecute, ministrul educatiei nationale Andrei Marga a dispus eliberarea din functii a vinovatilor, senatele universitatilor i-au reconfirmat pe posturi. Astfel, dupa ce rectorul UMF Iasi, prof. univ. dr. Carol Stanciu, a fost reconfirmat, a urmat marti reconfirmarea pe postul de decan al Facultatii de Stomatologie a prof. univ. dr. Vasile Burlui. Dupa dezbateri aprige, "scorul" inregistrat la votarea pentru schimbarea decanului a fost 21-21, inregistrindu-se sase abtineri. Senatul UMF Iasi a gasit totodata si "Acarul Paun" in toata afacerea diplomelor false: Jana Condurache, secretara sefa a Facultatii de Stomatologie. Ea a fost concediata imediat, desfacindu-i-se contractul de munca disciplinar. Concluzia comisiei care a cercetat scandalul, prezidata de prorectorul UMF, Eusebie Zbranca, a fost "deficiente in verificarea dosarelor de inscriere a candidatilor italieni", de care se face vinovata in exclusivitate Jana Condurache. Senatul UMF a mai dispus si anularea celor 63 de diplome falsificate. Reactiile la aceste decizii au fost extrem de dure. "Este inadmisibil sa plateasca un singur om pentru cite s-au intimplat! Sint dintre cei care o cunosc foarte bine pe doamna Condurache si stiu ca este un om corect. Cum se poate ca totul sa cada numai in spatele ei? Este adevarat, masuri trebuiau luate. Cade in sarcina secretariatului si a decanatului sa controleze foile matricole cu care vin cei din exterior. Domnul decan (Vasile Burlui - n. red.) a afirmat senin ca este nevinovat si ca a verificat actele numai sub aspect didactic. Dar, chiar si asa, nu poate sa nu sara in ochi ca foile matricole nu au numele decanului si al secretarului facultatii. Nu rectorul Universitatii Ecologice stie ce discipline au urmat absolventii, cind le-au urmat si ce note au luat la examene? Daca ar fi fost vorba de o singura diploma, as fi inteles, dar au fost 63! Iar la capatul acestui fir sta Universitatea Ecologica", a declarat, la citeva minute dupa incheierea lucrarilor Senatului, prof. univ. dr. Ursula Stanescu, decanul Facultatii de Farmacie Iasi. "S-a gasit «Acarul Paun» la Facultatea de Stomatologie! Este hotarirea Senatului acestei facultati. Eu, insa, nu cred ca numai secretara este vinovata. S-ar putea ca votul de la Facultatea de Stomatologie sa se anuleze si sa se reia votarea. Eu nu stiu, voi consulta un jurist", a declarat rectorul UMF, prof. univ. dr. Carol Stanciu. Prorectorul Eusebie Zbranca a fost de parere ca votul ar trebui reluat intr-o sedinta ulterioara a Senatului. "Trebuie ca bilele sa fie ori albe, ori negre. Acum au ramas necolorate", concluzioneaza Zbranca. Ursula Stanescu este insa sceptica in aceasta privinta. "Daca azi (marti seara - n.r.) Senatul a votat cum a votat, atunci inseamna ca, daca se va pune in discutie reluarea votului, se va vota ca nu este cazul sa fie reluat", a declarat Ursula Stanescu. CATALIN DUMITRESCU Familia Quenot a inceput Turul Europei in caruta In urma cu trei ani, familia Quenot, din Franta, a decis sa-si vinda masina si sa-si cumpere un cal si o caruta cu care sa colinde prin Europa, pina cind Lola, fetita lor, va incepe scoala, adica in 2002. Laurent si Gudule au strabatut pina acum 6.000 de kilometri. Au trecut prin Belgia, Olanda, Danemarca, Germania, Austria, Suedia, Polonia, Cehia, Ungaria. In urma cu doua zile, au ajuns la Miercurea-Ciuc, in judetul Harghita. Mii de kilometri alaturi de iapa, catelusa si, mai nou, un iepure din Oas Calatoria familiei Quenot a inceput in 1997. Laurent si Gudule au dorit sa faca si altceva decit sa mearga la serviciu, la supermarket si in concediu. "Trebuia sa incercam si altceva. Voiam sa fim liberi cu adevarat. Voiam sa cunoastem oameni, locuri, traditii", spune Gudule. Au schimbat autoturismul pe o iapa batrina - Camille, si o rulota. O casa pe roti de o jumatate de tona. Si-au luat fetita Lola, in virsta de doar sase luni, ciinele Paquerette si au plecat sa colinde lumea. Plecarea familiei Quenot a facut vilva in Les sables d'Olonne, localitate situata in extremitatea vestica a Frantei, la saizeci de kilometri de Nant?s. Faceau parte din clasa mijlocie, aveau meserii bune: Gudule - medic veterinar, iar Laurent - gradinar. Fac parte din familii respectabile. Tatal Gudulei e profesor universitar, iar al lui Laurent este inginer. Decizia lor a contrariat multa lume. Li s-a spus ca e periculos sa pleci cu un copil atit de mic si sa strabati mii de kilometri intr-o caruta. Mai ales in Europa de est. Dar nici Laurent si nici sotia lui nu s-au speriat. "Pentru noi e ca o scoala. Asa am descoperit ce e cu adevarat important si ne-am desprins de rutina. Eram pe un culoar bun, intr-adevar, in Franta. Dar tocmai asta e problema - toata lumea merge pe un culoar. E vorba de alegere. Sa faci o alta alegere, sa fii cu adevarat liber", spune Gudule. Viteza de deplasare: 15-20 de kilometri pe zi Am gasit familia Quenot intr-un apartament din Miercurea-Ciuc. "Mergem doua ore dimineata si doua ore dupa-amiaza. Cincisprezece-douazeci de kilometri pe zi. Gatim pe marginea drumului, la foc. Ne jucam cu Lola, citim, scriem in jurnalul de bord, facem fotografii, invat sa cint la fluier. Si, mai ales, cunoastem oameni", spune Laurent. Lola are acum patru ani. De trei ani si jumatate e pe drum. "Cind va implini sase ani, ne vom intoarce acasa. Lola va incepe scoala. Nu stiu daca intelege exact ce i se intimpla. E un copil liber". Gudule mai spune ca bunicilor, cind le-a fost dor de Lola, au venit la ei in vizita. De fiecare data in alta tara. Prin estul cel ospitalier "Nu prea avem bani, dar nici nu ne trebuie prea multi. Predam franceza in scolile unde copiii invata franceza, fac diapozitive si proiectii. Mai primim o suma modica de la o fundatie franceza. In Cehia am vindut bratari impletite din ata colorata, facute de noi. Insa cel mai important sprijin il primim de la oameni. Sintem mereu gazduiti gratis si primim mereu cadouri", spune Laurent. Familia Quenot a fost tot timpul bine primita de oameni. "N-am avut niciodata probleme. Nu ne-a atacat nimeni, nu ne-a jefuit nimeni. Accidente au mai fost. O data, in Polonia, iapa a alunecat cu un picior din spate intr-o groapa. Am ridicat-o cu macaraua. Am ingrijit-o si si-a revenit. In rest, totul a fost bine. Chiar am descoperit cu bucurie ca oamenii din Est nu numai ca nu sint periculosi, dar sint mai calzi si mai ospitalieri decit in Occident". Peste citeva zile vor porni spre sud. Utilajele agricultorilor romani sint piese de muzeu Laurent si Gudule merg pe linga caruta. Ei au strabatut tot acest drum pe jos, in primul rind pentru conditie fizica. In Romania au mincat multa mamaliga cu brinza, au baut tuica si palinca. "Palinca e tare, dar depinde la ce ora o bei", spune Laurent. Asta pentru ca maramuresenii i-au servit cu aceasta bautura la primele ore ale diminetii. Familia Quenot a ramas stupefiata cind a vazut ca taranii lucreaza cu animale si cu utilaje vechi. "In Franta, aceste utilaje sint acum expuse la muzeu", spune Laurent. Familiei Quenot i-a ramas insa sufletul la portile din Maramures si la interioarele de lemn ale caselor. GINA ARTENIE Epidemie de hepatita in Valea Jiului La Spitalul de boli contagioase Vulcan, judetul Hunedoara, au fost internate de la inceputul acestei saptamini 42 de persoane bolnave de hepatita virala de tip A. Marea majoritate a bolnavilor sint tineri proveniti din mediile scolare. Medicii din cadrul Directiei Teritoriale de Sanatate Publica Petrosani sustin ca pericolul declansarii unei epidemii de hepatita este iminent. Valea Jiului se confrunta cu o criza acuta de medicamente, din cauza disfunctionalitatilor din sistemul de asigurari de sanatate. LUCIAN STANCIU Postasii alearga pentru 300 de marci Factorii postali din Romania alearga zilele acestea nu pentru a duce abonatilor ziarele la timp, ci pentru a obtine 300 de marci. De ieri a inceput, la Brasov, a 29-a editie a "Balkan 2000 - Marsul factorilor postali din regiunea balcanica", la care participa "sportivi-postasi" din Bulgaria, Albania, Turcia, Grecia, Republica Moldova, Iugoslavia si Romania. De aproape 30 de ani, postasii din Balcani se intrec pentru a dovedi care este mai rapid si mai rezistent, pe o distanta de 10 kilometri la concursul masculin si 5 kilometri la cel feminin. Tara noastra gazduieste pentru a treia oara aceasta competitie, ai carei sponsori sint, anul acesta, C.N. Posta Romana si Western Union - Money Transfer. Sponsorii ii vor recompensa pe cistigatori cu premii constind in bani - 300 marci pentru fruntas, 200 marci pentru al doilea sosit si 100 marci pentru cel de-al treilea, precum si obiecte promotionale. IULIANA ANGHEL Politist calcat de masina Mihai Forcar, plt. adj. la Serviciul Circulatie al Politiei Bacau, a ajuns ieri dimineata pe patul spitalului dupa ce a fost calcat de o masina. In jurul orei 6.00, politistul tocmai ajunsese in zona Narcisa a orasului, unde se pregatea sa-si inceapa ziua de lucru, dirijind circulatia sau facind controale masinilor din trafic. El a oprit masina de serviciu si, in timp ce traversa strada, a fost izbit de o Dacie papuc, condusa de Constantin Cimpoi. Politistul a ajuns la spital, iar Cimpoi a ajuns la... politie. Ieri se faceau verificari in privinta starii tehnice a masinii care l-a lovit pe politist, iar autorul accidentului a declarat ca nu a observat din timp intentia victimei de-a traversa strada. CRISTI GROSU Ca sa reduca numarul accidentelor, Politia cere ajutorul Bisericii Politia Rutiera Suceava a initiat o originala actiune prin care spera sa reduca numarul accidentelor grave inregistrate pe raza judetului. Astfel, seful acestui serviciu, col. Vasile Vargan, a solicitat sprijinul Arhiepiscopiei Sucevei si Radautilor pentru a sfinti portiunile de sosea pe care s-au produs in acest an cele mai multe evenimente rutiere. Luni dupa-amiaza, preotul Viorel Virlan, de la Biserica "Nasterea Maicii Domnului", situata linga Palatul Justitiei, a sfintit portiuni din drumurile ce traverseaza comunele Salcea si Bunesti, locuri in care s-au produs, de-a lungul timpului, grave accidente de circulatie, soldate cu pierderi de vieti omenesti. Col. Vasile Vargan ne-a declarat ieri ca aceasta actiune va continua pe drumurile din localitatile Vadu-Moldovei, Frasin si Ciprian Porumbescu, dar si pe cele apreciate ca fiind "blestemate". TIBERIU AVRAM Cersetorii din Tirnaveni - amendati cu sute de mii de lei pentru scormonitul in gunoaie In ultima sedinta, Consiliul Local Tirnaveni a hotarit sa inceapa curatenia din oras cu cersetorii. Consilierul Romulus Lupean ne-a declarat ca cei care scormonesc in gunoaie, dupa mincare, fac mizerie in jurul containerelor ceea ce face ca sobolanii sa se inmulteasca si chiar sa intre in scarile blocurilor din apropiere. In afara de asta, mizeria este carata si imprastiata peste tot, chiar si pe strada. Cersetorii, sau orice alta persoana, prinsa la container va fi amendata cu sume cuprinse intre 300.000 si 600.000 de lei. Daca suma este platita in 48 de ore se injumatateste. In cazul in care nu este platita se transforma potrivit legii, in citeva zile de inchisoare contraventionala. Lupean ne-a declarat ca hotarirea a fost adoptata recent asa ca, deocamdata, nu au avut nici un astfel de caz. CORA MUNTEAN 