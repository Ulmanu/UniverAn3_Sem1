 Vreti sa-l revedem pe Nostradamus? ______________________________________________________________________ In stilul sau de a vorbi, adeseori in doi peri, Adrian Nastase e foarte taios. Nici nu stii daca isi bate joc "de amorul artei" sau taie la radacina unei prostii. Uneori, replicile sale tin de o anume obraznicie tipica unui om stapin pe sine. Asa a fost gluma de doi lei facuta de Adrian Nastase la o emisiune, altfel de mare interes, cind a incercat sa i-o intoarca lui Bogdan Chirieac in momentul in care acesta pomenea Bruxellesul ca emblema pentru Uniunea Europeana. Atunci, Adrian Nastase a zis, care Bruxelles, primaria? A fost o ironie de doi lei, pe care Adrian Nastase, altfel ingrijit in limbaj, a scapat-o. In schimb, afirmatia de simbata de la Ploiesti, legata de prezenta lui Corneliu Vadim Tudor in turul doi al alegerilor prezidentiale, are nu numai umor. E si o ironie, dar si o constatare pentru care competitorii lui Ion Iliescu ar trebui sa-i multumeasca. Desi declaratia se voia o forma fina de bascalie, ea contine si o judecata politica extrem de corecta. (Nu e vorba aici si de propozitia "Isarescu, Stolojan, Roman si Melescanu se bat pe o zona de 10 la suta din preferintele electoratului". Desi e formulata ingrijit, afirmatia face parte din acelasi "misto" ieftin cu care Adrian Nastase se mai scapa uneori si care s-ar putea sa-l coste.) Eu as lua mult mai in serios ceea ce Adrian Nastase a spus din virful limbii despre Corneliu Vadim Tudor pe care il vede in turul doi. Si asta suna a gluma proasta, a bagatelizare a adversarilor sefului sau politic. Dar nu-i chiar atit de rea si merita luata la puricat. Procentele pe care se bat in acest moment mai toti adversarii lui Ion Iliescu sint extrem de apropiate. E vorba de un 10 la suta cam pentru fiecare (dar toti la un loc acopera o zona ceva mai mare decit a presedintelui PDSR). Si fiecare dintre cei cinci incearca sa dea din coate pentru a cistiga puncte in fata celuilalt. Pina acum, nici unul nu s-a inghesuit sa il contrazica pe Ion Iliescu. Ba ca-i prea devreme, ba ca l-a ajutat, ba ca il respecta, ba ca se tem. Nici macar Vadim nu a pus furtunul vidanjei pe fostul sau aliat. Si Teodor Melescanu a schimbat foaia. Cu luni in urma critica PDSR. Acum negociaza. Asa ca desprinderea de obsedantul 10 la suta se face nu prin hartuirea lui Ion Iliescu, ci prin atacul la partenerii de coalitie. Ultima lovitura ii apartine lui Petre Roman. Intrebarea lui "Ce-au facut taranistii si liberalii pentru tara asta?" suna ca o grosolanie. Evident, Petre Roman se gindea la prestatia submediocra a acestora in timpul guvernarii, dar formulat la modul general pentru a le da o copita in plus, de parca el si partidul sau, plus ceva neamuri, ar fi salvat Romania de la pieire. Prestatia jalnica a liberalilor si a taranistilor in ultimii trei ani si jumatate nu poate fi pusa la indoiala. Se vede in cele mai multe locuri. Dar nu este numai vina lor. Nenorocirea din marile intreprinderi falimentare este in mare parte opera Partidului Democrat, prin ministrul sau Radu Berceanu. Responsabil pentru catastrofa e si Petre Roman, in ciuda fuduliei sale "istorice". In mod normal, liberalii ar trebui sa-l trimita pe presedintele PD la Sun Oil si la inca vreo citeva dezastre din industrie pentru a se mai linisti putin. Dar in momentul in care actualii parteneri din coalitie incep sa-si scoata ochii, in loc sa evalueze corect situatia si cauzele care au generat-o (inclusiv numirea celui mai aiurit premier din istoria Romaniei - Radu Vasile), ajungem sa-l vedem pe Adrian Nastase nu doar ca pe un bun analist, ci si ca pe un profet. Toti candidatii de pe partea opusa lui Ion Iliescu se vor macina intre ei (si Vadim va pune umarul din plin) in asa fel incit afirmatia lui Adrian Nastase sa nu ramina o bascalie si o ironie, ci sa devina o realitate amenintatoare. In mod normal, Corneliu Vadim Tudor nu are nici o sansa pentru turul doi. Dupa 1996, nationalismul a scazut vertiginos. Posibilitatile ca el sa reinvie peste noapte, in absenta unor evenimente special create, sint destul de mici. Dar daca adversarii lui Ion Iliescu se vor balacari intre ei, se vor toca si se vor minimaliza, atunci, cu putinele lui procente, Corneliu Vadim Tudor il poate transforma pe Adrian Nastase in profet. Ar deveni un fel de Nostradamus al politicii romanesti! _________________________________________________________________ 