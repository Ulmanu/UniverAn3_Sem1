 FMI isi goleste buzunarele la Istanbul Zece miliarde de dolari pentru salvarea Turciei Fondul Monetar International a hotarit sa acorde un ajutor de urgenta de peste 10 miliarde de dolari Turciei pentru ca aceasta tara sa poata depasi criza de lichiditati, a anuntat miercuri, la Ankara, directorul pentru Europa al FMI, Michael Deppler. El a precizat ca directorul FMI, Horst Koehler, va cere Consiliului de administratie sa aprobe credite in valoare de peste 10 miliarde de dolari, din care o prima transa de 2,8 miliarde va fi deblocata pe 21 decembrie, data reunirii Consiliului. "Am ajuns la o intelegere pentru a acorda un ajutor substantial Turciei", a declarat Deppler, care a condus delegatia FMI ce a negociat la sfirsitul saptaminii trecute cu autoritatile turce acordarea ajutorului si mijloacele de rezolvare a crizei financiare. La rindul sau, directorul Fondului, Horst Koehler, a afirmat ca "programul prezentat de premierul turc Bulent Ecevit va contribui la dezvoltarea Turciei". El a salutat masurile anuntate, considerind ca sint menite sa consolideze sectorul bancar "care se afla la originea dificultatilor cu care se confrunta Turcia in prezent". De asemenea, marti, economistul-sef al Bancii Mondiale, Nicholas Stern, a anuntat ca aceasta institutie financiara internationala va discuta in viitor un program de ajutor pentru Turcia in valoare de 5 miliarde de dolari. Turcia va primi 5,1 miliarde de dolari in trei luni Fondul va debloca aproximativ 7,5 miliarde de dolari din facilitatile de rezerve suplimentare (SRF) si 2,9 miliarde din cadrul liniei de credit acordate Turciei anul trecut, in valoare totala de 3,7 miliarde. Astfel, in decembrie, FMI va acorda Turciei 2,8 miliarde de dolari, din care 2,25 miliarde din fondul SRF, si 550 milioane din programul actual al FMI cu Turcia. In ianuarie 2001, FMI va acorda Turciei o noua transa de 1,1 miliarde de dolari, iar in februarie, un nou credit, de aceeasi valoare. Premierul Bulent Ecevit anunta reforma si privatizare accelerate Premierul turc Bulent Ecevit a anuntat miercuri o accelerare a privatizarii si intarirea sistemului bancar pentru a lupta impotriva crizei financiare in care se afla Turcia. Oficiul de privatizare trebuie sa anunte pina pe 14 decembrie conditiile de licitatie pentru privatizarea a 51 la suta din actiunile companiei aeriene Turkish Airlines, precum si conditiile de privatizare a 33,5 din actiunile companiei de telecomunicatii Turk Telecom. De asemenea, va fi supus dezbaterii parlamentului un proiect de lege pentru accelerarea privatizarii in sectorul producerii de energie electrica, lege ce trebuie sa fie adoptata pina in luna ianuarie, anul viitor. Accelerarea privatizarii face parte dintr-o serie de masuri anuntate de guvern pentru depasirea crizei financiare, concretizata in lipsa de lichiditati. Continua campania de asanare a sistemului bancar Banca Centrala a Turciei a injectat pe piata financiara, timp de doua saptamini de criza, aproximativ 6 miliarde de dolari din rezervele sale. Ecevit a precizat ca guvernul a decis, de asemenea, sa puna in practica un pachet de masuri pentru intarirea sistemului bancar. Guvernul va continua sa garanteze conturile bancare si datoriile bancilor aflate in dificultate, dar nu conturile proprietarilor asupra carora planeaza banuieli ca ar desfasura afaceri necurate. Pina in prezent, zece banci au fost plasate sub controlul statului, multe dintre acestea afectate de scandaluri de coruptie. Miercuri, o alta banca particulara aflata in dificultate, Demirbank, a fost plasata sub supraveghere, iar alteia, Investment Bank, i se va retrage licenta. Intre masurile cerute de FMI se mai afla lupta impotriva inflatiei, aceasta urmind a fi in 2001 de 12 la suta pentru preturile de consum (in prezent se situeaza la 40 la suta) si 10 procente pentru preturile de tranzactionare angro. CAMELIA MUNTEAN Bancile romanesti au inchis robinetul creditelor indoielnice BNR a comunicat ieri evolutia principalilor indicatori financiari si de prudenta bancara determinati la nivelul sistemului bancar in perioada 31 decembrie 1998 - 30 septembrie 1999, precum si evolutia unor indicatori cantitativi ai sistemului, inregistrati in primul semestru al anului in curs. La sfirsitul primului semestru din acest an, in Romania erau 42 de banci, din care sapte sucursale ale bancilor straine. In ceea ce priveste activele totale detinute de aceste banci acestea au atins la sfirsitul lunii iunie 2000 suma de 191.848 miliarde lei, cu 22.853 miliarde lei mai mult, in comparatie cu sfirsitul anului trecut, cind numarul total al bancilor era de 41. Din statistica BNR se observa si o scadere a creantelor restante si indoielnice din total activelor bancare, din capitalul propriu, precum si din totalul portofoliului de credite. Creditele restante si indoielnice au avut o evolutie descendenta, ele scazind in intervalul 31 martie - 30 septembrie a.c. de la 6,17% din totalul portofoliului de credite acordate la nivelul sistemului bancar, la doar 3,48%.(O.Z.) Mult a fost, destul a ramas "Greii" turismului autohton sint inca de vinzare Promovarea imaginii Romaniei in strainatate a mai ratat un sezon In turism au mai ramas de privatizat 58 de societati comerciale, care insumeaza un capital social de 984 de miliarde de lei, 49% din capitalul social total, a declarat ieri Dumitru Moinescu, presedintele Autoritatii Nationale pentru Turism (ANT). Printre numele "sonore" aflate inca in patrimoniul FPS se afla societatile de turism Predeal, Poiana Brasov, Athenee Palace, BTT, Bucuresti Turism, Hercules, Neptun-Olimp, Tusnad, Sovata, International Sinaia. Practic, au ramas de privatizat toti "greii" turismului autohton. Pe litoral mai sint de privatizat 18 societati comerciale, cu un capital social total de 488 miliarde de lei, iar in sectorul balneoclimateric au ramas neprivatizate 8 societati cu un capital social total de 141 de miliarde de lei. La capitolul nerealizari, presedintele ANT a mentionat imposibilitatea promovarii proiectului de hotarire de guvern si normele metodologice privind utilizarea turistica a plajelor litoralului Marii Negre. O alta bila neagra a fost si nepromovarea corespunzatoare a imaginii Romaniei in strainatate, de catre Oficiul de Promovare a Turismului. Spotul tv de popularizare a Romaniei in cadrul programului Millenium a fost realizat abia in luna octombrie, urmind sa fie difuzat la sfirsitul anului in curs, desi fusese programat a se difuza pe posturile straine de televiziune pe perioada verii. Incasarile valutare din turism estimate pe 2000 sint de 460 de milioane de dolari Pe baza inregistrarii realizarilor din primele trei trimestre ale anului, Institutul de Cercetare-Dezvoltare in Turism a estimat un volum al incasarilor valutare in acest sector de circa 460 milioane de dolari, in crestere cu 37 de milioane de dolari fata de anul trecut, in conditiile in care in primele noua luni ale anului curent numarul strainilor care au vizitat Romania a crescut cu 1,8% fata de 1999. In schimb, anul acesta, cheltuielile facute de turistii romani care au calatorit in strainatate au atins 450 de milioane de dolari, in scadere cu 73 de milioane de dolari comparativ cu 1999, cu toate ca numarul romanilor care au plecat in strainatate a crescut cu 2,5% fata de anul trecut. NICOLETA BURTAN Premiile revistei "Piata Financiara" BCR - Banca Anului 2000 Revista "Piata Financiara" a acordat, marti, premiile anuale pentru performanta pe piata financiar-bancara din Romania. Iosif Pop, presedintele Bancii Transilvania, a fost desemnat "Bancherul Anului", iar Banca Comerciala Romana a obtinut premiul "Banca Anului". Premiul pentru cel mai bun produs bancar a fost atribuit pentru cardul VISA Clasic, emis de Banca Romana pentru Dezvoltare - Societe Generale. Premiul pentru performanta pe piata de capital a revenit firmei de brokeraj Societe Generale Securities Romania. Societatea Alro Slatina, cotata la Bursa de Valori Bucuresti, a primit distinctia "Emitentul Anului". Premiul "Asiguratorul Anului" a fost obtinut de Nederlanden Asigurari de Viata Romania, iar "Polita Anului", distinctie in premiera, a fost obtinuta de un produs al AIG Romania. Premiul "Best Friend", pentru asistenta financiara acordata Romaniei, a fost decernat grupului bancar ING si Bancii Mondiale. (G.T.) Cu cea mai modesta crestere economica si cea mai mare inflatie, Romania a ajuns codasa Europei Ultima analiza a Comisiei Economice pentru Europa a Organizatiei Natiunilor Unite (CEE-ONU) inainte de bilantul oficial al anului economic 2000 arata ca economiile in tranzitie de pe continent au cunoscut cea mai puternica revenire de la caderea Zidului Berlinului. Potrivit analizelor preliminare, dintre toate economiile est-europene, Romania va avea cea mai modesta crestere a Produsului Intern Brut (PIB), asociata cu cel mai mare nivel al inflatiei, daca exceptam Iugoslavia. Este adevarat ca Iugoslavia a afisat deja o crestere cu 14% a PIB, contribuind astfel la o medie est-europeana de 4,3%, care atenueaza marile diferente dintre economiile tarilor respective. Cu o crestere a PIB anticipata la 1,5%, Romania se plaseaza pe ultimul loc dintre cele 11 tari est-europene cu economii in tranzitie, urmata indeaproape de Slovacia (1,6%), care nu a cunoscut insa recesiunea in ultimii ani. Albania, care se plasa la coada oricaror clasamente pe natiuni in ceea ce priveste performantele economice, anticipeaza o crestere economica viguroasa, ce depaseste media (7%), perfect credibila, de vreme ce in ultimii ani a avut evolutii apropiate. Analizele prognozeaza o crestere a PIB-ului Bulgariei cu 4,5% in anul 2000. In acelasi timp, Macedonia va avea o marire a PIB de 6%, iar cel al Bosniei va creste cu 12%. Din grupul celor trei candidate cu sanse imediate sa adere la Uniunea Europeana, Ungaria va avea cea mai mare crestere economica (6%), urmata de Polonia (5%) si Cehia (2,7%). Toate tarile din zona vor avea o inflatie sub 10% Spre deosebire de toate celelalte economii in tranzitie din zona est-europeana, cea romaneasca a functionat in conditiile unor cresteri masive a preturilor, indicele anual al inflatiei, 41%, fiind singular. Trebuie remarcat insa ca, daca pentru Romania, inflatia a constituit boala cronica a economiei (40,7% - 1998, 54,9% - 1999), toate celelalte tari din zona au avut cresteri economice asociate cu inflatie temperata. Pentru finalul anului, previziunile oficiale arata ca Albania va avea un indice al inflatiei de 0,1%, Bosnia si Hertegovina - 0,5%, Bulgaria - 11%, Cehia - 4,2%, Ungaria - 9,2% si Polonia - 10,6%. Anul 2001 va fi favorabil pentru toate tarile est-europene Perspectivele anului viitor sint favorabile mentinerii cresterii economice in zona, arata raportul CEE-ONU. Chiar si "unele tari care au experimentat in ultimii ani recesiunea economiei anticipeaza o crestere a PIB in anul 2001", se arata in raport. "Nu trebuie uitat totusi ca perspectivele economice ale acestor tari isi pastreaza sensibilitatea fata de socurile externe si miscarile preturilor marfurilor pe piata internationala", avertizeaza textul raportului. Pe de alta parte, analistii anticipeaza o calmare a cresterii preturilor petrolului in limitele a 22-28 dolari/baril. Cresterea salariilor in economiile in tranzitie ar putea avea efecte diferite: pe de o parte ar impulsiona cererea pentru consum, avind drept consecinta imediata cresterea PIB, pe de alta parte ar putea, eventual, mari presiunea inflationista. Reusita primului scenariu, de impulsionare a consumului, depinde de cresterea productivitatii si de o conjunctura economica globala favorabila. Cresterea preturilor marfurilor ar tempera cresterea economica in 2001, daca bancile centrale vor decide sa raspunda printr-o politica monetara strinsa, arata analiza CEE-ONU. In ceea ce priveste investitiile straine directe, exista asteptari potrivit carora acestea se vor mentine la acelasi nivel. LIDIA MOISE 