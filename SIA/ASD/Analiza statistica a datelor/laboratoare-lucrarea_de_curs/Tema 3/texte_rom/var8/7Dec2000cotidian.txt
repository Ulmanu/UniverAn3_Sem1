 SIDA da tircoale la granitele Romaniei Organizatii specializate ale Natiunilor Unite au lansat marti un apel catre statele europene dezvoltate pentru a impiedica izbucnirea unei posibile "epidemii" de SIDA in Rusia si state din Europa centrala si de est. UNAIDS, UNICEF si OMS au anuntat, intr-o declaratie comuna, ca este necesar sa se ia masuri imediate pentru a contracara raspindirea bolii, ce risca sa ia aspect de epidemie. Ultimele date ale OMS estimeaza ca numarul persoanelor contaminate cu HIV in Europa de est este de 700.000, in crestere cu 90 la suta fata de anul trecut. Statisticile arata ca cele mai afectate state sint Rusia, Ucraina, Belarus, Moldova si Kazahstan. Cu citiva ani in urma, numarul persoanelor infectate in Africa era de 400.000, in prezent numarul bolnavilor fiind de patru milioane. Cele mai multe cazuri de infectare provin de la folosirea seringilor nesterilizate, dar expertii avertizeaza ca o alta principala cauza a contaminarii o reprezinta contactele sexuale neprotejate. De asemenea, ei atrag atentia ca, in trei sau patru ani, contaminarea cu HIV ar putea avea aspect de epidemie. ALEXANDRA RARES Trei milioane de romani nu au auzit de SIDA Aproape trei milioane de romani nu au auzit de SIDA, releva un studiu realizat de Institutul National pentru Studii de Opinie si Marketing, comandat de presedintele Comisiei Nationale de Lupta anti-SIDA, dr. Adrian Streinu Cercel. Sondajul, reprezentativ pentru populatia Romaniei de peste 18 ani, a aratat ca cea mai mare parte a populatiei a aflat despre aceasta boala de la televizor - 39,1 la suta, 24,5 la suta - de la radio, 23,3 la suta - din presa scrisa, patru la suta - de la prieteni si 5,3 la suta - din materiale tiparite. Dr. Streinu a fost de parere ca "scoala ar trebui sa se implice mai mult in educatia tinerilor privind aceasta problema, ca de altfel si ONG-urile, care patrund mai bine printre tineri". Studiul realizat de INSOMAR cuprinde date importante despre nivelul de cunostinte al populatiei referitor la HIV-SIDA. Astfel, 46 la suta din romani considera ca nu este nici o diferenta intre persoanele infectate cu HIV si cele bolnave de SIDA, sase la suta cred ca nu exista nici o legatura intre infectia cu HIV si boala SIDA, in timp e numai 48 la suta stiu ca mai intii se contacteaza HIV si apoi se declanseaza SIDA. TATIANA DABIJA Desi Radu Berceanu spune ca n-avem de ce sa ne facem probleme, de astazi, Termocentralele nu mai primesc gaze In timp ce noii guvernanti declara ca trecerea cu bine a iernii, din punct de vedere energetic, este principala lor preocupare pentru perioada imediat urmatoare, vechii guvernanti sustin ca populatia si agentii economici nu au de ce sa-si faca probleme. In ciuda scumpirii materiei prime (gaze si pacura) atit in tara, cit si pe piata mondiala, in ciuda secetei din aceasta vara, in ciuda scumpirii energiei termice si a curentului electric, nu sint motive pentru ingrijorare, a lasat sa se inteleaga ieri, in cadrul unei conferinte de presa, ministrul Radu Berceanu. Asigurarile date de ministru sint insa infirmate de responsabili din cadrul SC Termoelectrica SA, principalul furnizor de energie electrica si termica. Acestia ne-au declarat, ca incepind de astazi, termocentralele nu mai primesc gaze pentru ca acestea nu au fost platite. In consecinta, sustin acelasi surse, daca se strica vremea, o sa avem parte de niste Sarbatori de iarna extrem de friguroase. Ministrul industriei paseaza "pisica" in curtea MMPS In cadrul conferintei de ieri, ministrul industriei, Radu Berceanu, a prezentat o situatie comparativa a pregatirilor pentru iarna, acum, in 2000, fata de 1996, si a conjucturii interne si internationale. Astfel, in ce priveste stocurile, situatiile sint aproape identice, mai putin la apa din lacuri, in prezent cu 60% mai putina decit in urma cu patru ani. Doar preturile, fata de 1996, sint in medie cu aproape 50% mai mari. Ministrul Berceanu spune ca populatia nu are de ce sa-si faca probleme, mai ales ca guvernul garanteaza pentru Termoelectrica imprumuturi pentru a cumpara combustibili in valoare de pina la 500 de milioane de dolari. Realitatea contrazice insa, din nou, spusele ministrului. In urma cu aproximativ o luna, Termoelectrica a primit garantii pentru un credit de 300 de milioane de dolari, dar nu a gasit, la vremea respectiva, de unde sa se imprumute decit de 130 de milioane. Mai mult, recent, guvernul a acceptat ca principalul furnizor de energie al Romaniei sa poata scoate combustibili din rezerva de stat. In ce priveste capacitatea populatiei de a plati curentul electric, apa calda si caldura consumata, ministrul industriei considera ca nu este problema ministerului pe care-l conduce decit intr-o mica masura. Problema subventionarii familiilor sarace tine de Ministerul Muncii si Protectiei Sociale, dar eficienta masurii nu va putea fi analizata decit la primavara. Basescu spune ca familiile sarace vor primi ajutoarele promise Deocamdata, incep sa apara alte semne ale incapacitatii populatiei de a suporta costurile intretinerii. Altele decit cele ale debransatilor de buna voie. In tara, distribuitorii de energie termica fie anunta ca nu mai dau caldura pentru ca nu mai au cu ce sa produca, fie ca intrerup alimentarea din cauza cresterii restantelor. Bucurestiul sta deocamdata mai bine la acest capitol. Familiile sarace vor primi in aceasta iarna ajutoare banesti pentru a-si putea plati facturile, a anuntat ieri primarul general Traian Basescu. Municipalitatea a virat 110 miliarde de lei in contul RADET, astfel incit familiile sarace sa poata suporta intretinerea pentru luna decembrie. Potrivit lui Basescu, pentru a putea plati aceste ajutoare in lunile ianuarie, februarie si martie, municipalitatea va contracta un credit de la trezorerie. Luni, primariile de sector au demarat impartirea formularelor necesare acordarii ajutoarelor banesti. Primariile sectoarelor 2 si 6 nu au demarat inca actiunea respectiva. Insa Primaria Sectorului 2 va incepe aceasta operatiune din 12 decembrie, iar in sectorul 6 formularele vor fi distribuite incepind cu 15 decembrie. Exemplul edililor Capitalei este putin probabil sa fie urmat si de alti primari. Mai ales ca atit ministrul industriei, cit si ministrul functiei publice au sugerat solutia creditelor inca din vara. Fara ca vreunul dintre vechii sau noii primari sa o ia in considerare. In consecinta, nu este exclus ca, in tara, primariile sa nu acorde ajutoare din cauza lipsei de fonduri. MIHAELA BALEA MONA STOICA La Independenta-Galati traieste Anica Birladeanu - femeia cu barba Anica Birladeanu traieste de doi ani in comuna Independenta, judetul Galati, unde s-a refugiat de frica unui tata violent. Oamenii din comuna ii spun "Barboasa" si asta pentru ca are o barba neagra si deasa. La inceput, oamenii si-au facut cruce si fugeau din calea ei. Copiii o batjocoreau. Anica, asa cum arata ea, mica, cu basma si cu barba era o ciudatenie in comuna Independenta. Dar, cu timpul, oamenii s-au obisnuit cu ea. Agresata sexual Anica sta intr-o casa mica, acoperita cu stuf, pe o ulita desfundata. Un gard darapanat, o poarta care sta sa cada. Anica nu era acasa. Era la biserica. Ne-am dus dupa ea, nu ne-a intrebat de unde venim si nici ce vrem. Anica Birladeanu are 34 de ani. S-a nascut la Pechea, tot in judetul Galati, intr-o familie cu opt copii. Toti fratii ei sint normali. Doar Anica este altfel decit ceilalti. Ea spune ca inca de copil a inceput sa-i apara par pe fata. "Eu am fost tare necajita. Toti ma bateau. Tata ma batea cel mai rau. Spunea ca sint dracu'. Cind a inceput sa-mi apara par pe fata a fost si mai rau. Fugeau toti de mine. Iar tata ma batea si mai tare. Tata s-a dat la mine de mai multe ori", povesteste Anica. Pina la urma, oamenii din Pechea s-au obisnuit cu fata care avea par pe fata. "Mama a murit anul trecut si tata s-a dat la mine, a zis ca el are nevoie de femeie si eu sa fiu femeia lui. Intr-o zi mi-a rupt hainele de pe mine, atunci n-am mai putut si am fugit de-acasa", spune Anica. Casa parasita A fugit Anica unde a vazut cu ochii. Nu mai iesise niciodata din Pechea. A fugit din casa parinteasca doar cu hainele de pe ea. A ajuns la Independenta. "Auzisem ca era o baba care tragea sa moara. M-am dus la ea. Baba a murit si mi-a lasat mie casa, multumesc lui Dumnezeu". Cocioaba, acoperita cu stuf, sta sa se darime. Nici macar curent electric nu are. "Eu sint femeie. Nu sint din aia care sint si femei si barbati. Doar ca am par pe fata ca un barbat. Nu ma barbieresc, pentru ca nu vreau. Imi tund barba. Imi place sa ma uit in oglinda, sa ma privesc", spune Anica. Ea sustine ca niciodata nu a fost indragostita. "Nu-mi trebuie mie barbat. Nu-mi trebuie nici copii. M-am obisnuit asa, singura, cine sa se uite la mine!". Cu toate acestea, ea spune ca si-ar dori sa aiba o fata alba si neteda. "Dar daca asa a vrut Dumnezeu!..." Oamenii din Independenta i-au cerut buletinul si au vazut ca ea este totusi femeie, doar ca e batuta de soarta. Anica mai face un ban ajutindu-i pe vecini: "Le mai duc apa de la fintina, fac si eu ce pot. Oamenii sint buni, imi dau de mincare, imi dau haine". Anica nu stie sa scrie si nici sa citeasca. Are un defect de vorbire, gindeste mai incet. Nu stie de ce ea este femeie si totusi arata ca un barbat. Crede ca Dumnezeu a vrut ca ea sa fie asa, sa arate ca un barbat. Anica nu a fost niciodata la medic. Inca de mica i s-a spus ca e "rusinea satului". Nu intelege de ce. Ei i se pare normal sa aiba barba. "Barba imi tine de cald", ride Anica. Nu se imbraca niciodata in pantaloni. "Ca sa nu zica lumea ca-s barbat". Cind sint sarbatori, cind toata lumea se stringe in casa, Anica sta singura in cocioaba ei friguroasa si ii multumeste lui Dumnezeu pentru bucatele primite de pomana de la oamenii buni. Ea viseaza deseori sa fie o femeie frumoasa si cocheta. ALINA COMSA-DURBACA Tabere studentesti de trei stele Agentia Sociala a Studentilor (ASS) a anuntat ca are la dispozitie 1.450 de locuri in tabere studentesti, pretul unui bilet de sase zile fiind de numai 1.500.000 de lei. Taberele sint organizate in doua perioade - prima fiind intre 22 si 28 decembrie, iar cea de-a doua in perioada 28 decembrie - 3 ianuarie - in statiunile Herculane, Covasna si Predeal si includ cazarea in hoteluri de doua sau trei stele, trei mese pe zi si masa festiva de Craciun sau Revelion. Studentii vor primi bonuri valorice cu care vor plati mesele, evitindu-se astfel impunerea anumitor meniuri. In acelasi timp, alti 1.450 de studenti din universitatile de stat din tara vor beneficia de bilete gratuite oferite de Ministerul Educatiei Nationale, in functie de rezultatele scolare. Potrivit directorului ASS, Lucian Dan, "pina acum, cele mai multe solicitari pentru bilete cu plata au venit din partea studentilor de la universitatile particulare. Cei de la stat asteapta mai intii biletele gratuite". ROBERTA VORNICU Orbit cu soda caustica O femeie din Miercurea Ciuc este cercetata de politisti in stare de libertate, dupa ce i-a aruncat fiului sau soda caustica in fata. Potrivit anchetatorilor, la inceputul lunii octombrie, Ana Antal, 63 de ani, s-a certat cu fiul sau, Jozsef Antal, in virsta de 26 de ani, dupa care i-a aruncat cu zona caustica in zona fetei. Conform examinarii medicale care a avut loc la inceputul acestei saptamini, victima necesita 65-70 de zile de ingrijiri medicale si a ramas cu invaliditate permanenta constind in reducerea vederii cu 30 la suta. ALINA GRIGORE Mirosi si te crucesti! Ghena de la etajul patru Dumitra Paraschiv, in virsta de 70 de ani, a devenit inamicul public numarul 1 din blocul 102, de pe Soseaua Vestului, din Ploiesti. De cum intri in scara cu 40 de apartamente te izbeste un miros insuportabil. O usa murdara de la etajul patru iti arata ca ai ajuns la apartamentul-ghena. Usa, care nu este inchisa, ci doar sprijinita in toc, este data la o parte cu usurinta de administratorul blocului, Dumitru Dumitru. El este cel care relateaza cum a inceput proprietara apartamentului numarul 17, Dumitra Paraschiv, sa colecteze gunoaie. "Vine in special noaptea, cind majoritatea vecinilor dorm, si cara in casa tot felul de mizerii, adunate de prin ghenele de gunoi din cartier - saci cu resturi menajere, cutii din carton, chiar si animale moarte. Este insuportabil mirosul acum, dar vara, gindacii sint in elementul lor". Autoritatile nu au miscat un deget Oamenii, innebuniti, au facut sesizari si la Sanepid, si la primarie. Elena Pescarus, o batrina care are ghinionul sa fie vecina de balcon cu Dumitra, spune ca, in urma cu vreo doua luni, primarul Emil Calota a venit, a vazut, s-a crucit si apoi a plecat. Desi li se promisese sprijin pentru a elimina focarul de infectie din apartamentul numarul 17, nimeni nu a facut ceva deoarece Dumitra Paraschiv este proprietar al apartamentului cu pricina. Administratorul spune ca batrina isi plateste intretinerea, spre mirarea tuturor. VIOLETA STOICA 60% din posturile scoase la concursul de rezidentiat au ramas neocupate Aproape 60 la suta din posturile scoase la concurs la examenul de rezidentiat, sustinut pe data de 19 noiembrie, vor ramine neocupate, estimeaza membrii Comisiei de Rezidentiat. Aceasta situatie este cauzata de punctajele slabe obtinute de candidatii care au concurat la Sectiunea B (examenul pe posturi). Inainte de inceperea concursului, 200 din cele 930 de locuri scoase la concurs la Sectiunea B nu au fost ocupate pentru ca li se cerea candidatilor sa aiba domiciliul in zona unde era postul pentru care candidau. "Specialitatile la care nu s-au ocupat posturile sint psihiatria, radiologia, pneumologia si ftiziologia", a declarat presedintele Comisiei de Rezidentiat, prof. dr. Leonida Gherasim. Anul acesta au fost 740 de locuri la Sectiunea A (pe specialitati) si 930 la B (pe posturi). Pe acestea s-au inscris 5.830 de candidati. Cei respinsi la una dintre sectiuni nu se pot transfera la cealalta, iar locurile ramase neocupate vor fi scoase la concurs pentru medicii specialisti. In prezent exista 510 medici fara loc de munca. Asociatia Rezidentilor contesta organizarea rezidentiatului si a depus plingere penala impotriva Ministerului Sanatatii. In procesul intentat de Asociatia Rezidentilor, organizatorii examenului sint acuzati de abuz in serviciu. Repartitia candidatilor admisi va avea loc pe data de 13 decembrie, in centrele universitare si in Directiile de Sanatate Publica Judetene. GETA ROMAN Horia Bernea va fi inmormintat in curtea Bisericii Mavrogheni In dupa-amiaza zilei de azi, 7 decembrie, trupul neinsufletit al marelui pictor Horia Bernea va fi depus in Biserica Mavrogheni, din vecinatatea Muzeului Taranului Roman (Str. Monetariei). Facem precizarea ca inmormintarea va avea loc simbata, 9 decembrie, ora 12.00, in curtea Bisericii Mavrogheni, printre ai carei ctitori recenti s-a numarat si cel care ne-a parasit acum - artistul Horia Bernea. Viile Moldovei vor fi pazite ca ochii din cap Prima statie de rachete anti-grindina din Romania La Iasi va fi realizata prima statie anti-grindina din Romania. Investitia se ridica la 40 de miliarde de lei, iar banii vor fi alocati de Ministerul Mediului, Apelor si Padurilor. Vicepresedintele Consiliului Judetean Iasi, Gabriel Popescu, a declarat ca statia va fi dotata cu rachete speciale cu focos de iodura de argint care, propulsate in atmosfera, vor transforma grindina in ploaie. Prin aceasta investitie se urmareste combaterea efectelor grindinei. Numai in acest an grindina a distrus productia de pe citeva sute de hectare in zonele Cotnari si Bucium. Statia speciala va fi instalata in zona Birnova, raza de actiune va depasi 400 de kilometri, acoperind practic toata zona Moldovei. "Toate instalatiile sint construite in Romania, inclusiv rachetele, care se vor face in fabricile de armament. Totul nu este altceva decit iodura de argint care, o data ajunsa la nivelul norului de gheata, prin detonare produce o puternica degajare de caldura care nu mai permite apei sa se cristalizeze si sa se transforme in gheata. Agricultorii stiu ce inseamna treaba asta. Banii deja s-au alocat, este vorba de aproximativ 40 de miliarde de lei pe care ii va primi ministerul, iar beneficiarul va fi Institutul National de Meteorologie si Hidrologie", a precizat Gabriel Popescu. Consiliul Judetean Iasi a realizat si un proiect de amortizare a cheltuielilor, percepindu-se de la cultivatorii din judetele Moldovei o taxa anuala de 6-10 dolari/hectar. Aceasta taxa devine infima in raport cu distrugerile care le-ar putea produce grindina, distrugeri care se cifreaza la peste 50 de milioane de lei pe hectar. Statia anti-grindina va deveni operationala la mijlocul anului 2002, iar lucrarile vor incepe din 2001. CATALIN DUMITRESCU De Praznicul Sfintei Filofteia, Se aduna pietre din urma raclei si se pastreaza ca talisman Sfinta Filofteia s-a nascut in Cetatea Tirnov din parinti crestini, bulgari la origine, si plugari de meserie. La scurt timp dupa nasterea sa, Filofteia a ramas orfana de mama, tatal recasatorindu-se. Mama vitrega o ura de moarte pe blinda si milostiva copila. Tatal ei a urmarit-o si a vazut-o impartind din bucatele pe care trebuia sa i le aduca la cimp. Furios a aruncat cu barda si a ucis-o cind fetita avea numai 12 ani. Trupul copilei a fost inconjurat atunci de o lumina divina si nimeni nu a putut sa ridice sfintele moaste. Preotii si arhiereii au banuit ca Sfinta nu doreste sa se intoarca in patria ei. Atunci au pomenit mai multe manastiri din imprejurimile cetatii, printre care si Biserica Domneasca din Curtea de Arges. Atunci, trupul s-a usurat pe loc. Radu Voievod, domnul Tarii Romanesti, a adus moastele cu mare alai. In fiecare an, la 7 decembrie, curtea Manastirii din Arges se dovedeste a fi neincapatoare. Oameni din toata lumea vin cu evlavie si speranta la moastele facatoare de minuni ale Sfintei Filofteia. In ziua praznicului sau, racla cu trupul sfintei, insotita de un sobor de preoti, este scoasa in curtea manastirii. Pelerinii aduna pietre de pe aleea peste care a fost trecuta racla. Pietrele se pastreaza ca binecuvintare. In urma cu trei ani, racla cu trupul Sfintei, care cintareste aproximativ sapte kilograme, s-a ingreunat deodata, asa incit nu a putut fi clintita din loc: se pare ca Sfinta Filofteia ar refuzat sa iasa din biserica. MIHAELA ION Prostitutia, pedofilia si bolile venerice fac ravagii printre copiii strazii In fiecare an, la spitalele de pediatrie ajung 500-600 de copii ai strazii bolnavi de blenoragie si sifilis, inregistrindu-se anual 1.500-1.600 de imbolnaviri sau recidive, se arata in Manualul Lucratorului Social Stradal, publicatie care materializeaza efortul cercetatorilor si practicienilor din domeniul protectiei drepturilor copiilor, editat de Unicef si Asociatia Equilibre Romania. Studiul mai arata ca 53 la suta din copiii strazii isi petrec cea mai mare parte a zilei in strada si au abandonat scoala. O cercetare efectuata de Organizatia "Salvati copiii" arata ca, in 86 la suta din cazuri, prostitutia reprezinta o sursa de venit a copiilor strazii, fiind specifica mai ales fetelor, iar pedofilia, baietilor, preferati de cetatenii straini. Virsta primului contact sexual la aceasta categorie de copii este situata cu mult sub limita normalului, arata studiul Equilibre Romania. Estimarile politiei indica drept probabilitate ca circa 10 la suta din fetele care traiesc in rindul copiilor strazii sa se prostitueze chiar de la virste foarte fragede, de 9-10 ani. Copiii strazii care intretin relatii sexuale, de cele mai multe ori neprotejate, sint afectati de boli venerice in 92 la suta din cazuri, contaminarea producindu-se la virste foarte mici (8-10 ani la fete si 12-14 ani la baieti). Date furnizate de Centrul de Calcul si Statistica Medicala din Ministerul Sanatatii arata ca numarul cazurilor de sifilis la nivel national a crescut continuu si dramatic in ultimii ani, de la 19,8 la suta de mii de locuitori in 1989, la 34,5 la suta de mii de locuitori in 1998. Din totalul de noi cazuri, 65 la suta provin din zone urbane, peste jumatate dintre ele fiind constatate la barbati. Dramatic este faptul ca jumatate din persoanele bolnave sint tineri cu virste cuprinse intre 21 si 30 de ani. TATIANA DABIJA La ordinul lui Ceausescu a fost demolat si inundat Satul Bezidul Nou, convertit in bloc la mozaism Moshe Carmilly-Weinberger este fostul prim-rabin din Cluj. Acum e foarte batrin si sta in Israel. A scris o carte despre istoria evreilor din Transilvania. In citeva rinduri, a pomenit despre un sat de secui, care la sfirsitul secolului XIX s-a convertit in bloc la mozaism. Am cautat pe o harta rutiera din 1985 Bezidul Nou (asa se chema satul) si l-am gasit undeva la granita dintre judetele Harghita si Mures. Un sat-fantoma. Urmasii sabatarienilor, raspinditi in intreaga lume Am ajuns in oraselul Singeorgiu de Padure, cel mai apropiat de Bezidul Nou. De pe deal, parea un catun normal. Cind ne-am apropiat, ne-am dat seama ca prin turla bisericii se vedea cerul si ca stilpii de inalta tensiune nu au fire. Casele nu aveau acoperisuri si nici ferestre. O alta cladire mai mare, dupa arhitectura tot un edificiu de cult, zacea intr-o rina. Toate astea, pe malul unui lac maricel. In rest, nici tipenie de om. Locul arata sinistru. In cimitir, am gasit in iarba o cruce imensa de lemn frinta in doua. Una dintre casele ruinate parea proaspat varuita. Pe o latura erau sculptate steaua lui David, o cruce bizantina, crucea de Lorena si potirul, simbol al religiei unitariene. Tot pe ruina, o placa de marmura neagra, inscriptionata bilingv: "Acum, satul Bezidul Nou se afla pe fundul lacului. Fostii locuitori ai celor 180 de case raspindite prin lume il pling si astazi. Slujitorii servili ai fostei dictaturi l-au demolat si l-au inundat. Astfel au desfiintat o comunitate unica din punct de vedere istoric si religios - in care au trait laolalta familii de diferite nationalitati si credinta, in deplina intelegere si buna pace de-a lungul secolelor. Rugile romano-catolicilor, unitarienilor, greco-catolicilor si ale sabatarienilor ardeleni s-au mutit pent totdeauna. Acest loc sa fie simbolul tolerantei intre religii". Linga "ruina artificiala" mai erau un buldozer si monumentul eroilor din primul razboi mondial in varianta clasica - vultur cu aripi desfacute - care, am aflat mai tirziu, a fost recuperat de pe fundul lacului. Parastas pentru vechiul sat La politia din Singeorgiu de Padure am gasit un lacat pe usa. Am avut insa noroc, "domnu' parintele" de la biserica romano-catolica ne-a spus ca exact in acea zi se adunau linga ruine fostii locuitori din Bezidul Nou, sa comemoreze. I-am gasit linga monument, intinsi in iarba. Faceau poze de grup, mincau mici si trageau la masea. Citeva zeci de oameni. Molnarne Kovacs Katalin, o femeie blonda de vrei patruzeci si ceva de ani, ne-a dat de pomana kurtocs. S-a scuzat ca vorbeste prost romaneste fiindca locuieste de 20 de ani in Ungaria. Se arata singura cu degetul si spune: "Eu sabatarian, evreu secuiesc in suflet, mindria". Aflu ca atunci cind s-a nascut, aproape jumatate din sat era de religie mozaica. Nu prea are amintiri despre ritualurile din sinagoga. Imi zice ca bunica ei a fost un evreu invizibil. Cu toate ca, in timpul razboiului, a fost silita se se crestineze ca sa scape de lagar, a tinut pina la moarte, cu sfintenie, traditia iudaica. Duminica mergea de ochii lumii la biserica unitariana, dar simbata nu misca un pai, nu minca porc, nu amesteca lapte cu carne sub nici o forma si spunea rugaciuni in ebraica. Ea, Katalin, nu mai stie nimic despre iudaism, dar e mindra ca e "evreu-secuiesc". Cu Nicole Katz, nepoata ei australianca, am vorbit in engleza. Mi-a explicat ce e cu sabatarienii, fiindca vrea sa scrie o carte despre ei si s-a documentat. Secuii din Bezidul Nou s-au circumcis de buna voie In secolul XVI, in Ardeal a patruns reforma, atunci cind diversi eretici occidentali, de frica miinii lungi si dure a papalitatii, au plecat, prudenti, mai spre est. O grupare radicala a protestantilor, unitarieni si-a stabilit centrul la Cluj. Ei negau existenta Sfintei Treimi si voiau un ritual religios simplu. Condusi de un episcop eficient, Francisc David, unitarienii au facut un numar mare de prozeliti in Ardeal. Dupa moartea lui David, din Biserica Unitariana s-a desprins o grupare care nega originea divina a lui Iisus Christos, existenta Sfintului Duh si contesta cea mai mare parte a Noului Testament. Dorea o revenire la practicile iudaismului, combinat cu elemente de dogma si de ritual crestin. Asa au aparut sabatarienii, la inceputul secolului XVII. Numarul lor ajunsese la 20.000-30.000, foarte mare pentru acea vreme. In timpul lui Gheorghe Rakoczi I, apartenenta la sabatarianism echivala insa cu condamnarea la moarte, asa ca acestia s-au retras in satele izolate din Secuime. Pina in secolul XIX, majoritatea se reconvertisera la catolicism sau protestantism, iar un numar mic se asimilase comunitatii evreiesti. La Bezidul Nou, comunitatea sabatariana s-a pastrat ca atare foarte multa vreme. In 1869 insa, peste 150 de secui din Bezidul Nou au decis sa opteze pentru iudaismul ortodox. S-au circumcis, si-au lasat perciuni si au inceput sa respecte toate preceptele religiei mozaice. Comunitatea evreiasca i-a acceptat ca evrei-secui, si in 1874 si-au construit o sinagoga. Au ramas o comunitate inchisa, chiar mariajele cu alti evrei fiind destul de rare. Dupa dictatul de la Viena, evreii-secui au pus mari probleme guvernului de la Budapesta, care nu stia daca sa-i trateze drept arieni sau rasa inferioara. In 1944, jandarmii maghiari i-au ridicat si i-au dus in ghetoul organizat in caramidaria din Tirgu Mures. Au scapat demonstrind ca nu sint de rasa evreiasca, ci doar de religie mozaica si convertindu-se la crestinism. Fostii sabatarieni au facut o rotatie completa, ajungind sa fie pina la urma unitarieni sau romano-catolici. Sinagoga este sub apa Dupa 1945, majoritatea celor citeva sute de evrei-secui a ramas convertita la crestinism. Unii, precum bunica doamnei Molnark?, au practicat in continuare mozaismul, pe ascuns. Vreo 15 familii au revenit la iudaism. Cele mai multe dintre ele au emigrat prin anii '60-'70, via Israel, in SUA sau Australia. Asa s-a nascut Nicole Katz la Sydney. In anii '70, mai ramasesera la Bezidul Nou doar citeva zeci de secui-evrei, aproape toti batrini. Sukosd Denes e tot din Bezidul Nou. Imi arata biserica romano-catolica si-mi spune ca, ceva mai incolo, sub apa, e si sinagoga. Cladirea intr-o rina e capela reformata. Isi aduce aminte ca, in copilarie, simbata, se ducea sa faca focul la familia Rosentz, care din motive religioase nu voia sa se miste. Se enerveaza cind se gindeste ca, pe undeva, in apa, e si casa lui, cu multe camere. In 1988, politica lui Ceausescu de sistematizare rurala era in toi. Judeteana de partid voia sa sporeasca numarul locuitorilor din Singeorgiu de Padure, pe care voia sa-l transforme in oras. Sub pretext ca riul Cusmed poate inunda Singeorgiu de Padure, s-a decis devierea cursului acestuia tocmai peste Bezidul Nou. Oamenii de acolo au primit ordin sa-si ia calabalicul si sa dispara in citeva luni. Satul a fost inundat pe 22 noiembrie 1989! Locuitorii au primit pentru gospodarii juma' de Dacie (35.000 de lei) si au fost dusi intr-un soi de blocuri fara canalizare, in Singeorgiu de Padure. Si acum locuiesc acolo, majoritatea cu o pensie de CAP. Printre ei se afla si ultimii, prin nastere, evrei-secui. In loc de steaua lui David, frunze de maslin Am vrut sa gasesc o dovada concreta a existentei evreilor-secui. Australianca Nicole mi-a spus sa merg intr-o padurice de pe deal sa caut cimitirul evreiesc. Am ajuns intr-un luminis cu pietre tombale. In mod ciudat, cele de pina in 1944 erau inscriptionate numai in ebraica si aveau sculptate steaua lui David, iar cele de dupa - numai in maghiara si in loc de steaua lui David - un fel de frunze de maslin. Cimitirul era intr-o paragina totala, se vedea ca de majoritatea mormintelor nu se mai ingrijise nimeni de ani buni. Nagy Jozsef, nepotul unuia dintre ultimii inmormintati in cimitirul evreiesc, venise sa dea la o parte buruienile de pe mormintul bunicului mort in 1982, la 91 de ani. Isi aduce aminte ca, atunci cind era copil, bunicul avea filacterii (niste sfori albe) la pantaloni, perciuni si umbla cu kipa tot timpul. Tot din primii ani ai copilariei mai are amintiri foarte vagi despre orasul Tirgu Mures, din timpul ghetoului. Dupa razboi, el a fost crescut in religia unitariana la care trecuse pina si evreul ortodox de bunicu'. Cind a murit, totusi, Nagy Jozsef al batrin a lasat cu limba de moarte sa fie ingropat in cimitirul evreiesc. Am baut palinca de sufletul mortului si am plecat. TOMA ROMAN jr. Mini-pelerinaj la cimitirul ghencea Mormintul lui nea Nicu, obiectiv turistic Peste 50 de persoane, in majoritate pensionari, s-au strins ieri la mormintul lui Nicolae Ceausescu din Cimitirul Ghencea. Veniti cu scopuri diferite, unii sa depuna luminari sau flori, altii sa se fotografieze in fata mormintului sau din lipsa de ocupatie, toti cei prezenti s-au pus de acord si au stabilit ca daca, Ceausescu ar fi trait, acum ar fi fost ales presedinte. Participantii si-au amintit cu placere de vremurile trecute si au vorbit politica, pentru ca in jurul prinzului sa plece, unul cite unul, spre casa. Din partea familiei, singurul prezent a fost Ilie Ceausescu, fratele fostului dictator (foto stinga), venit sa depuna un buchet de flori la mormint. PETRUT CALINESCU "Cine ma vrea?" Tutti Frutti, cele mai tari "balcoane" fara silicoane Stilul muzical abordat de Tutti Frutti este de fapt o "salata", o combinatie de mai multe genuri, avind la baza muzica dance. Roxana (17 ani) si Carmen (20 de ani) au debutat discografic ieri, cu albumul "Cine ma vrea?", produs de CAT Music/ Media Services. Unul dintre atu-urile pe care cele doua se bazeaza este look-ul, amindoua purtind codite stil afro si fiind dotate cu "balcoane" impresionante, naturale, fara urma de silicon. Tutti Frutti s-a infiintat in vara acestui an si a sustinut pina acum mai multe concerte. Fetele au si experienta cintarilor in discoteci, dar ramin la ideea ca tot mai bine se simt cind evolueaza intr-o sala de spectacol. IUSTINA MUNTEANU Tragedia vasului "Struma", pe video "Struma" este titlul unui film documentar pe care il veti gasi, de saptamina viitoare, la Hollywood Multiplex. Productia video realizata de Antena 1 si Intact Advertising este povestea tragica a vasului "Struma", cel care pe 12 decembrie 1941 pleca din Portul Constanta cu destinatia Palestina, avind la bord 769 de evrei care-si doreau sa paraseasca o Romanie aliata cu Germania. Filmul descrie aceasta calatorie a disperarii, cele noua saptamini de negocieri in Bosfor si, in final, explozia care va pulveriza vasul. Un singur supravietuitor - David Stoliar, ale carui marturii puncteaza dramatic povestea. Interviul a fost obtinut de la Muzeul Holocaustului din Washington. Scenariul documentarului ii apartine lui Stelian Tanase, romancier, eseist, publicist care se afla la al doilea scenariu de film. Regia este semnata de Radu Gabrea, cineast roman care a fost timp de patru ani directorul Oficiului National al Cinematografiei. Docu-drama "Struma", al carei buget se ridica la 65 de mii de dolari, urmeaza a lua calea marelui ecran si a casetei video, pentru ca abia la anul sa poata fi vizionata pe Antena 1. CORNELIA POPESCU Rebelele au scos "Subiect de birfa" Aurel Moldoveanu lanseaza "Du-te, dor" Un nou trio feminin, numit Rebele, a debutat discografic ieri, cu albumul "Subiect de birfa", produs de Casa de Discuri Bada. Grupul este format din Mihaela Luca, absolventa a Facultatii de Pedagogie Muzicala, Andreea Dutescu, studenta in anul cinci la Pedagogie Muzicala, si Oana Dinu, de profesie invatatoare, actualmente studenta la Management Turistic. Albumul "Subiect de birfa" este editat pe caseta audio si contine sase piese de factura dance. Fetele si-au ales aceasta titulatura fiindca nu suporta sa le fie impus nici un lucru si le place sa faca doar ceea ce le place. O alta lansare de disc are loc astazi, sub egida Electrecord, la Clubul Malibu, in incinta Teatrului "Ion Creanga". Protagonistul este Aurel Moldoveanu, care lanseaza albumul "Du-te, dor", editat sub forma de CD si caseta audio. (I.M.) Ca sa-si recupereze mobilul, Mihaela de la Class s-a batut cu aurolacii Nu putine sint vedetele care au cazut prada hotilor de telefoane mobile, in conjuncturi mai mult sau mai putin banale. Cea mai recenta victima a acestora este Mihaela, blondina formatiei Class. In urma cu doua zile, solistei i-a fost furat telefonul mobil in timp ce se afla intr-o benzinarie. Interpreta iesise din masina pentru a plati benzina, moment in care un aurolac i-a sustras mobilul, cu incarcator cu tot, de pe bord. Partea tragi-comica a intimplarii este aceea ca Mihaela a luat-o la fuga dupa hot. Alura atletica a solistei si-a spus cuvintul, iar in doi timpi si trei miscari pradatorul a fost trintit la pamint si imobilizat. Din nefericire pentru Mihaela, in timp ce se batea cu acest aurolac, a aparut un altul, care a smuls telefonul mobil din mina primului hot si dus a fost. Epuizata de trinta cu cel dintii aurolac, Mihaela n-a mai avut puterea sa alerge si dupa cel de-al doilea ca sa-si recupereze totusi mobilul. Scena s-a petrecut in plina zi, la ora 13.00, si nimeni nu a sarit in ajutorul fetei. CLAUDIA VOICU 