 Despre o anume dinamita ______________________________________________________________________ Incepind de marti, Ziua Indragostitilor surzi, guvernul inchide cutare fabrica mare, una dintre gaurile negre ale economiei! Cam asa a facut guvernul Ciorbea cind a intocmit prima lista cu firmele de stat care urmau sa fie lichidate. Si ce-a iesit din asta? O comedie! Ce vor face directorii si, mai ales, muncitorii cind guvernul Nastase va decide, la rindul lui, sa inchida un combinat? Vor cadea pe spate de uimire? Vor striga "Bravo PDSR!"? Cu-cu! Vor scapa niste injuraturi de sa nu te uiti in gura lor. Si vor lua in mina rangi, bite si bolovani si vor pune de un spectacol muncitoresc care "va deranja" decorul. Reactia aceasta poate fi valabila si in cazul vinzarii unei intreprinderi. Fie se supara ca nu au cumparat-o ei, fie nu sint de acord cu reducerile de personal sau cu noul tip de productie, angajatii pun de o blocada. Il inchid pe director in magazia de materiale sau trag un trailer in mijlocul soselei. Nu e ca in Vest, unde oamenii sint protejati, legea e ferma, reflexele de ordine functioneaza. In Est, e cu totul altceva. Dupa ce decenii la rind a fost fortat sa mearga la gramada, ca oaia, omul a invatat placerile libertatii, impinse uneori pina la iresponsabilitate. Revolutiile i-au stimulat ambitia de a da jos un conducator, de a viri bocancul prin orice portret, semn ca, in anumite momente, cel mai iubit politician al sau poate fi lovit ca un ciine vagabond. In toti acesti ani s-a conturat o mentalitate care nu respecta nici una dintre regulile jocului. E un comportament bizar, greu de controlat, in care mijloacele democratice nu trec prea mult dincolo de suprafata lucrurilor. Pentru a bloca rabufnirile sociale nu poti folosi nici forta, nici constringerea. Inflameaza si mai rau! Dupa parerea mea, ne aflam intr-o situatie dintre cele mai nefericite. Grupurile mari nu mai pot fi conduse cu biciul. Cu cinci-sase decenii in urma oamenii mureau pentru idei marete. Azi nu se mai supun unui ordin nici daca ii deranjeaza curentul de la un geam deschis. Fac din orice un prilej pentru un "Gica contra". Se zburlesc de la un cuvint pocit. Sau, pentru ca au intrat in starea de cirteala, le vorbesti frumos si dintr-o data incep sa se otarasca la tine. Nici unul dintre proiectele de restructurare n-a fost finalizat si nu va fi acceptat pina cind "esticii" nostri nu inteleg foarte bine despre ce este vorba. Nu mai pot fi considerati carne de tun, sau multime de umplutura. Cine vrea sa schimbe ceva, mai ales in situatiile complicate, nu are alta alternativa decit sa inceapa o munca migaloasa si enervanta de explicare, de convingere. Cu binisorul, cu bun simt, cu logica, cu argumente economice si cu legea in mina, pina cind respectiva comunitate agitata se transforma intr-un partener logic de dialog. Cu echipe de comunicare, cu brosurele, cu tabla de desenat, cu notite la sugestii se mai poate construi ceva. Altfel, exista riscul enorm ca toate incercarile de a solutiona "cazuri" economice sa duca la o nebunie, la reactii greu de prevazut si de controlat. Iar tehnica aceasta n-a fost folosita de nici un guvern. Din 1990 si pina astazi, reprezentantii executivului nu s-au asezat la aceeasi masa cu oamenii simpli decit in momente de criza. Cind au decis ceva, cind au luat o masura s-au intrebat doar daca nu cumva "or sa ciriie", dar nu si-au imaginat nici o alta situatie si s-au linistit cu paliativul "lasa ca ne-om descurca noi". Guvernul Nastase a venit la putere tot cu un sac de promisiuni, ca si guvernul Ciorbea. Si actualul executiv a inceput sa descopere (ca si guvernul premierului taranist) ca nu e usor de facut, ca multe promisiuni nu pot fi onorate. Daca acestea vor fi trecute sub tacere, iar alte operatiuni dureroase vor fi incercate "pe sest", nu vom avea decit un "repetir" nefericit. Ori negocierile cu Fondul Monetar International vor duce, vrind-nevrind, la taieturi dureroase. Chiar daca ne facem ca sintem tari si batosi, tot asta ne paste. Iar scapare nu este. De aceea scriu de pe acum despre nevoia imperioasa de a comunica omeneste, cu multa daruire si respect, cu toate aceste comunitati economice si sociale atinse de bisturiu. Iar aceasta comunicare trebuie pregatita din timp, pritocita, cu oameni care stiu despre ce e vorba, in fiecare caz in parte. Si se pricep. Si nu se duc nici sa pacaleasca, nici sa dea cu pumnul in masa. Cetateanul epocii de tranzitie, fara sa fie convins si fara sa aiba sentimentul ca e partener la o decizie, se transforma imediat in dinamita! _________________________________________________________________ 