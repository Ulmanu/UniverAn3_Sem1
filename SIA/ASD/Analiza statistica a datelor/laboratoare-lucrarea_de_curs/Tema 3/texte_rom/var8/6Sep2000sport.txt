 Mircea Sandu: "Pe echipa nationala nu te poti supara" Mircea Sandu, presedintele Federatiei Romane de Fotbal, crede ca "tricolorii" au nevoie de un parcurs perfect in grupa preliminara pentru Mondialele din 2002. "Ca sa fim siguri de primul loc, avem nevoie de 21-22 de puncte. Primele trei au fost luate deja", a afirmat ieri Nasu'. Pentru a obtine cele 21 de puncte, Romania trebuie sa cistige sapte din cele opt meciuri, ceea ce presupune, automat, o victorie cu Italia. Dupa primul joc din preliminarii, presedintele FRF si-a format deja o parere in privinta echipei noastre, despre care spune ca este "in cautari". Greutatile ivite pe parcursul jocului cu Lituania sint puse pe seama unor impedimente obiective. "Multi dintre jucatori n-au inceput competitia. Este posibil si ca noul sistem de antrenamente sa fi cintarit in jocul lor". "Si Seedorf a fost rezerva" "Cazul Gilca", jucator care s-a suparat ca a fost rezerva si a anuntat ca nu va mai raspunde la convocari, este tratat cu multa fermitate de Mircea Sandu: "Dorinta antrenorului a fost aceea de a spori viteza de joc si superioritatea in terenul advers. Cu Gilca am vorbit dupa joc si nu a avut o reactie vehementa. Nu inteleg care-i problema. Si Seedorf a fost rezerva simbata, la Olanda-Irlanda. Nu cred ca pe echipa nationala te poti supara. Costel nu mi-a spus mie de asa ceva. Cred ca a fost vorba doar de o reactie de moment". Aprecierile lui Ganea, care dupa joc a spus ca Romania a jucat prea defensiv, au primit si ele raspuns: "Cred ca prima parte a jocului n-a fost rau gindita. Poate era bine ca la pauza sa se faca una-doua schimbari. Dar cred ca la echipele de club nu exista vreun comentariu al jucatorilor la deciziile antrenorului". "Anuntul lui Gica Popescu a fost surprinzator" Mircea Sandu i-a luat apararea lui Gica Popescu in polemica acestuia cu Mitica Dragomir, presedintele LPF. "Absolut toate premierile facute de-a lungul timpului de noi au fost conforme cu legile. Aceste premieri au fost si sint scutite de impozite", a punctat Nasu', demontind acuzatiile lui Dragomir, care sustine ca Popescu eludeaza de zece ani legile statului roman, catre care nu a platit impozit. Presedintele FRF a dezvaluit citeva aspecte pina acum necunoscute din culisele retragerii lui Hagi si Gica Popescu de la nationala. "Hagi ne-a spus clar, la Istanbul, ca nu mai rezista pe ambele fronturi, la nationala si la club. L-am inteles si ii respectam optiunea pentru ca are niste angajamente de respectat la Galatasaray. Surprinzator a fost insa anuntul lui Gica Popescu. El a afirmat ca renunta la nationala dupa ce, la Istanbul, ne-a comunicat ca nu poate veni la meciul cu Lituania, dar va raspunde mai mult ca sigur convocarilor pentru urmatoarele partide". Bölöni: "Si eu ar trebui sa fiu titular" Ladislau Bölöni crede ca, la ora actuala, fotbalul romanesc traverseaza o situatie care nu poate fi ignorata, iar suporterii trebuie sa fie realisti deoarece generatia de aur a inceput sa se retraga de la echipa nationala. "Stiu ca sintem obisnuiti cu rezultate bune, dar generatia aceasta incepe sa se retraga. Fotbalul romanesc are anumite limite. Aceste limite au fost ascunse pina acum de o generatie cu adevarat exceptionala. Ar fi o mare greseala sa ne punem un voal si sa nu vedem realitatile fotbalului nostru", a declarat ieri selectionerul, sugerind, indirect, ca situatia nu este deloc roza dupa retragerea lui Hagi si a lui Gica Popescu. Loti crede ca, in acest moment, grupa noastra este dominata valoric de Italia. "Cei care sint de departe cei mai puternici sint italienii. Fotbalul maghiar ridica si el capul de ceva timp, asa ca, in acest moment, eu pot sa afirm ca grupa noastra este impartita in doua: Italia si alte patru echipe". Problema Gilca este privita de antrenorul nationalei cu mult calm. Selectionerul a facut apel la caracterul si inteligenta jucatorului. "Eu l-am vazut pe Gilca in ziua meciului, dimineata, si era foarte suparat. Consider ca aceasta este o reactie normala. Totusi - si aici nu vorbesc doar despre Gilca sau Dan Petrescu - este un comportament care trebuie sa se schimbe la nationala. Toti trebuie sa inteleaga ca un meci se cistiga nu de o echipa de 11 jucatori, ci de grupul de 18. Eu nu cred ca Mutu, de exemplu, este mai slab sau mai bun decit Vladoiu, sau Gilca decit Dan Petrescu, sau Florentin Petre decit Contra. Vreau sa accentuez cit de mult tin eu la toti jucatorii mei. Acest meci l-am cistigat pentru ca am avut un grup foarte puternic", crede Bölöni. "Gilca este un jucator care evolueaza intr-o echipa puternica, dintr-un campionat puternic. Trebuie sa aiba si resurse morale". "Acum 15 ani, nimeni nu se atingea de mine la nationala" Selectionerul a dat exemple celebre: "Leboeuf a fost rezerva lui Blanc, dar asta nu l-a impiedicat sa intre in locul acestuia in finala Cupei Mondiale si sa joace perfect. Trezeguet este, poate, cel mai bun atacant din lume, dar la nationala joaca doar din cind in cind. A intrat in prelungirile finalei de la Europene si a marcat golul victoriei. Ganea, la fel". Loti a subliniat ca pe teren trebuie sa intre cei mai in forma jucatori: "Pe nimeni nu intereseaza ce s-a intimplat acum zece ani si cit de bine a jucat unul sau altul. Pe criteriul asta, si eu ar trebui sa fiu titular pentru ca acum 15 ani nimeni nu se atingea de mine la nationala". In final, antrenorul a tinut sa transmita un mesaj catre Gilca si catre toti ceilalti "tricolori": "Trebuie sa avem inteligenta de a intelege aceste lucruri. Cel mai usor lucru din lume este sa renunti, sa capitulezi. Dar ai nevoie de caracter si forta sa mergi mai departe. Sper sa fiu inteles bine. Daca nu se va intimpla asa, voi fi trist, dar stiu ca mi-am facut datoria". Conform unor surse federale, se pare ca Gilca ar fi sunat ieri la sediul FRF, unde a anuntat ca nu se va mai prezenta la nationala. Un alt jucator, Dan Petrescu, s-ar fi exprimat inaintea partidei cu Lituania ca va renunta si el la convocari daca nu va fi titularizat in urmatoarele partide. MATEI UDREA Selectionerul va juca la "Evenimentul zilei"! Bölöni se intoarce in iarba "Dream team"-ul "Evenimentului zilei", echipa de fotbal cu cel mai spectaculos joc in actuala editie a Cupei Presei, este pe cale de a "sparge" piata transferurilor cu doua achizitii-bomba. Dupa tratative purtate ieri, la sediul FRF, Matei "Blajinul" Udrea, negociatorul si presedintele formatiei noastre, a obtinut acordul de principiu al antrenorilor reprezentativei "tricolore", Ladislau Bölöni si Mircea Rednic. Daca ultimul a mai solicitat, totusi, un ragaz de 24 de ore, selectionerul s-a aratat, in schimb, foarte atras de ideea unei inrolari in rindurile "bulinarilor". Calculat si meticulos, ca de obicei, Bölöni s-a interesat imediat cind si unde va avea loc urmatorul meci al echipei noastre. Cei doi valorosi fotbalisti au, impreuna, nu mai putin de 191 de selectii in nationala. Vestea l-a luat prin surprindere pe antrenorul formatiei noastre, Laurentiu "Mister" Ciornei: "Cred ca, prin aceasta fortificare a lotului, vom acoperi posturile deficitare din formatia noastra. Modulul tactic va suferi, bineinteles, unele modificari, dar filosofia noastra, aceea de a ataca si a face spectacol, va ramine aceeasi". Trupa "Evenimentului zilei" s-a dovedit, pina acum, cea mai prolifica in competitia organizata de Mitica Visan. "Bulinarii" au penetrat portile adverse de 28 de ori in doar trei jocuri, primind, in schimb, doar patru goluri, desi adversarii au fost "Adevarul" si "Jurnalul national". Cupa Romaniei la fotbal Derby la Medgidia Inceputa anul trecut, in luna octombrie, trecind prin filtru mai toate echipele de fotbal din tara noastra, Cupa Romaniei a ajuns in faza saisprezecimilor, in care intra si echipele din primul esalon. Doua dintre cele 16 partide de azi sint televizate in direct. In Regie, jocul Sportul Studentesc - FC Brasov, transmis de Antena 1, va fi condus la centru de un fost jucator al divizionarei B, Marcel Lica. Canalul Romania 1 va difuza intilnirea de la Petrosani, dintre Jiul si Rapid. Un duel interesant se va desfasura in "Parcul Romanescu" din Craiova, unde Dinamo va trebui sa demonstreze ca este o formatie mai valoroasa decit Extensivul lui Sorin Cirtu. Asta pentru ca anul trecut, sezon in care "ros-albii" au cistigat campionatul, iar "extensivii" au retrogradat, meciurile dintre cele doua echipe au fost pe muchie de cutit. Mai mult, in jocul disputat in Banie, dinamovistii au fost nevoiti sa apeleze la bunavointa oltenilor, care au facut lupte greco-romane in careu numai ca bucurestenii sa obtina victoria. La 100 de kilometri in amonte pe Jiu, in tirgul facut celebru de Constantin Brancusi, Pandurii vor da piept cu Gloria. Un meci in care favorite sint gazdele. Jean Padureanu, presedintele bistritenilor, nu are insa motive de ingrijorare pentru ca la centru va fluiera un bun amic de-al sau, Vali Ionita. O alta partida in care gazdele au prima sansa se disputa la Medgidia, unde divizionara C asteapta cu incredere intilnirea cu vedetele "bancare" pregatite de Marius Lacatus. In rest, Gherla il primeste cu bratele deschise pe Victor Piturca. Va prezentam programul complet al meciurilor: Metrom Brasov - Astra Ploiesti; Victoria Someseni - Petrolul Ploiesti; Dunarea Galati - Foresta Suceava; Extensiv - Dinamo; FC '97 Sf. Gheorghe - FCM Bacau; Pandurii Tg. Jiu - Gloria Bistrita; FC Baia Mare - Gaz Metan Medias; Sportul Studentesc - FC Brasov (in direct, la Antena 1); Dacia Unirea Braila - Rocar; AS Curtea de Arges - Univ. Craiova; Municipal Medgidia - FC National; Olimpia Gherla - Steaua; Oltchim Rimnicu Vilcea - FC Arges; Metalul Filipesti - Otelul Galati (toate de la ora 16.00, transmise alternativ la Radio Actualitati); CSM Resita - Ceahlaul Piatra Neamt (de la ora 11.00) si Jiul Petrosani - Rapid (de la ora 16.15, in direct, la TVR 1). 