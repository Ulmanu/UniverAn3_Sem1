 In dosarul Tigareta - Portul Vechi Constanta sint implicate 24 de persoane Procurorii constanteni au refacut si completat actele de urmarire penala din dosarul Tigareta - Portul Vechi Constanta, in care sint inculpate 24 de persoane sub acuzatia de contrabanda cu tigari, magistratii restituind totodata cazul judecatorilor pentru solutionare, informeaza Mediafax. In luna martie 2000, Curtea de Apel Constanta a decis trimiterea dosarului la Parchetul Curtii de Apel pentru refacerea urmaririi penale, intrucit unele documente ar fi fost realizate de magistrati fara sa tina cont de drepturile constitutionale ale unor acuzati, fapt de altfel confirmat de Curtea Constitutionala. Potrivit procurorilor, in perioada 1996 -1998 au fost introduse in tara, cu documente false, 24 de containere cu tigari Assos, prin Portul Vechi Constanta, prejudiciul stabilit de anchetatori fiiind de peste 27 de miliarde de lei. Singurii cercetati in stare de arest sint Adrian Gherghina, reprezentantul firmei-fantoma "Bacara Trading", careia ii erau destinate tigarile, Carmen Florentina Dan, administrator al firmei "Business Woman Bucuresti", Yahia Al Atm si Khalid Ali Sherkan, care ar fi fost coordonati de Jamal Al Atm, judecat in lipsa. Pentru ca nu l-a trimis pe Grigore Maimut la spital, Comandantul Penitenciarului Jilava a fost amendat cu 200.000 de lei Ajuns din nou in fata judecatorilor de la Sectia 2 Penala a Tribunalului Bucuresti, Grigore Maimut, fostul director adjunct al Sucursalei Lipscani a BANCOREX, a solicitat ieri punerea sa in libertate si inlocuirea arestarii preventive cu interdictia de a parasi Capitala. Aceasta cerere adresata instantei a fost motivata prin starea precara a sanatatii inculpatului. In acelasi timp, Maimut a acuzat conducerea Penitenciarului Jilava ca nu i-a aprobat internarea in Clinica de Cardiologie a Spitalului Fundeni. Tinind cont ca, la un termen anterior, magistratii au dispus, printr-o hotarire judecatoreasca, internarea inculpatului in acel spital, instanta a dispus ieri amendarea lui Laurentiu Axinte, comandantul Penitenciarului Jilava, cu suma de 200.000 de lei. In cazul in care dispozitia referitoare la internarea inculpatului nu va fi pusa in executie pina la data de 20 decembrie, cind a fost fixat urmatorul termen al procesului, instanta il va reclama la Parchet pe comandantul penitenciarului. In acelasi timp, deoarece martorii care trebuiau audiati ieri nu au fost adusi de politisti in sala de judecata, instanta a dispus amendarea cu aceeasi suma a comandantilor sectiilor de politie care trebuiau sa aduca la indeplinire mandatele de aducere. VASILE SURCEL Noi arestari in scandalul SIDEX Galati Politistii galateni au confirmat ieri faptul ca a fost operata inca o arestare in cazul livrarilor de tabla din SIDEX. Ioan Plesu a fost arestat pentru 30 de zile, iar Ioan Escu a fost dat in urmarire generala. Cei doi sint administratori ai Firmei Rompet din Husi, judetul Vaslui. Surse din politie ne-au declarat ca cei doi au luat, prin intermediul lui Flaviu Mircea Moldovan, vicepresedinte al Consiliului de Administratie din SIDEX, in prezent arestat, produse siderurgice in valoare de 11 miliarde de lei. Firma din Husi a primit o aminare de plata de 30 de zile si, conform celor declarate de politisti, ei ar fi trebuit sa achite marfa in avans sau la livrare. Marfa a fost trimisa la o firma din Lupeni, judetul Hunedoara, al carei administrator este fiul lui Ioan Plesu. Aceasta firma a trimis, mai departe, marfa unei societati din Galati, aceasta din urma achitind, prin ordin de plata, suma de 9,5 miliarde de lei. Restul de bani s-au achitat prin compensare cu materiale de constructii. Firma din Lupeni a virat in contul privat al unei persoane din Galati suma de 4,4 miliarde de lei, bani cu care persoana respectiva a cumparat pachetul majoritar de actiuni al societatii Contec din Tecuci de la FPS. Ioan Plesu a primit un mandat de arestare pentru 30 de zile, in timp ce partenerul sau din firma a fost dat in urmarire. ALINA COMSA-DURBACA Legea s-a "imbolnavit" in curtea doctorului Sitcai Saptesprezece persoane care locuiesc intr-un imobil de pe bd. Lacul Tei, nr. 27, din Bucuresti sint la un pas de a fi evacuate. Familiile Voicu, Danci si Toma sint "condamnate" sa suporte o astfel de pedeapsa acum, in pragul iernii. Oamenii, care locuiesc cu contract de inchiriere din anul 1981, sint de parere ca vinovat de situatia creata este medicul Niculae Eugen Sitcai. Acesta a reusit sa "puna mina", in anul 1994, pe casa nationalizata situata la aceasta adresa. Timp de sapte ani, chiriasii acestui imobil au fost plimbati prin sali de primarii si tribunale. Dar sa vedem cum a inceput drama lor. In 1993, Catita Marinescu, o femeie in virsta de aproape 70 de ani, isi revendica dreptul de proprietate asupra imobilului nr. 27 din bulevardul Lacul Tei, ca unic proprietar. Ea cheama in judecata R.A. Imobiliara S.A. si Consiliul Local al Sectorului 2 Bucuresti. Judecatoria Sectorului 2, prin sentinta civila nr. 4456/08-06-1993, admite actiunea in revendicare si da cistig de cauza reclamantei. Astfel, in baza sentintei din data de 4 aprilie1994, prin Dispozitia nr. 346, s-a procedat la predarea-primirea imobilului format din (etaj+ parter) 8 camere, dependinte plus teren, 200 metri patrati catre Catita Marinescu. In baza acestui proces-verbal de predare-primire se intrerupe si perioada de inchiriere pentru patru familii. Atunci, cele 17 persoane au fost pentru prima data la un pas de a fi scoase in strada. Chiriasii schimba stapinul Totusi ghinionul nu ii ocoleste pe acesti oameni. La numai trei saptamini de la improprietarire, Catita Marinescu vinde casa. Tranzactia se face intre ea si sotii Sitcai Coca si Niculae, pe o suma derizorie de....!!! 200.000 de lei. Dupa constatarea vinzarii, chiriasii dau in judecata cumparatorii. Ei arata ca, la data nationalizarii, sotii Marinescu au primit un alt spatiu de locuit din cota I.T. Suveica (intreprinderea care preluase imobilul - n.r.) in schimbul imobilului nationalizat din bd. Lacul Tei, nr. 27. Cele patru familii s-au adresat procurorului general si au solicitat declansarea recursului in anulare fiind in situatie de evacuare. Examinind cererea petentilor, procurorul general, in data de 11 noiembrie 1996, declara recurs in anulare impotriva sentintei nr. 4456 din 8 iunie 1993 a Judecatoriei Sectorului 2 si a Deciziei nr. 41/13 ianuarie 1994 a Tribunalului Municipiului Bucuresti., considerind ca hotaririle au fost publicate cu depasirea atributiilor puterii judecatoresti. Astfel prin Decizia nr. 416/05-02-1997 a Curtii Supreme de Justitie, Dosar nr. 3790/1996, s-a admis recursul in anulare. Decizia C.S.J.- Sectia Civila - desfiinteaza titlul de proprietate al Catitei Marinescu pentru imobilul din bulevardul Lacul Tei nr. 27. Ca urmare a acestei hotariri, imobilul intra din nou in proprietatea statului, implicit in administrarea Primariei Sectorului 2. Nici alba, nici neagra Sotii Sitcai au recunoscut implicit calitatea de proprietate a statului deoarece nu au solicitat anularea acestor contracte de inchiriere. Cu toate acestea, si ei se considera proprietari, si, in mod abuziv, au solicitat evacuarea tuturor chiriasilor din imobil. Actiunea de evacuare a fost admisa prin sentinta civila nr. 9891/08-09-2000 a Judecatoriei Sectorului 2, care se pare ca nu a tinut cont de hotaririle definitive si irevocabile ale C.S.J. si a dispus evacuarea. Situatia a doua dintre familiile din imobil este si mai disperata. Familiile Voicu, cu patru persoane, si Bora, tot cu patru persoane, au fost evacuate silit in perioada 15-17 noiembrie 2000. In prezent, ele locuiesc impreuna cu celelalte doua familii in doua camere din casa familiei Scirlatache. Ce se ascunde sub halatul alb Referitor la conduita sociala a medicului Sitcai, nimic nu s-ar fi comentat daca nu ar fi fost acuzat ca ar fi inselat mai multe persoane cu importante sume de bani in lei si valuta. Cel mai in masura sa ne povesteasca despre acest caz, am considerat ca este dr. Monica Pop, directoarea Spitalului Clinic de Urgente Oftalmologice Bucuresti. Ea spune ca impotriva medicului anestezist Niculae Sitcai s-a luat masura de desfacere a contractului de munca, prin Decizia nr. 6/12 februarie 1998, in conformitate cu articolului 130, alin.1, litera i, din Codul Muncii. "Motivele care au dus la luarea acestei hotariri au fost numeroasele absente nemotivate de la spital, actele de inselaciune in dauna unor persoane fizice si juridice, pentru neindeplinirea atributiilor si sarcinilor de serviciu si lipsa totala de colaborare cu celelalte cadre medico-sanitare din spital'', ne-a declarat medicul Monica Pop. Aceasta masura a fost luata dupa ce, in anul 1997, impotriva acestuia s-a emis o ordonanta de arestare preventiva. El a fost anchetat pentru ca a inselat mai multe persoane de la care a imprumutat bani grei in perioada decembrie 1995-noiembrie 1997. Sumele "imprumutate'' de acesta, intre anii 1995-1997, care nu au mai fost inapoiate, se ridica la peste 340 milioane lei si 10.260 de dolari SUA. Niculae Sitcai, in prezent medicul echipei de fotbal Fulgerul Bragadiru, declara ca imobilul din bulevardul Lacul Tei nr. 27 a fost cumparat de el cu acte in regula de la Catita Marinescu. "Chiriasii de acolo au refuzat sa devina chiriasii mei. Ei au umblat cu fel de fel de minciuni, inclusiv la Primaria Municipiului Bucuresti. Ei sint niste smecheri ordinari de ultima categorie. Din cauza lor eu stau cu chirie si platesc 250 de dolari pe luna pentru un apartament cu trei camere'', ne-a declarat Niculae Sitcai. Lasind la o parte reputatia medicului Sitcai, e de neinteles ce s-a intimplat cu situatia juridica a imobilului cu pricina. Cum de o sentinta definitiva, de anulare a unui act de retrocedare, a fost trecuta cu vederea de Judecaria si Primaria Sectorului 2? Deci, inclusiv cumpararea imobilului trebuia declarata nula. Sau legea e valabila numai pina la poarta casei familiei Sitcai? Surse de incredere spun ca Niculae Sitcai uzeaza de numele generalului de brigada Nicolae Berechet, cu care ar fi fost coleg de liceu in judetul Arges. Intr-o astfel de situatie consideram ca pentru a se lua masura corecta in privinta chiriasilor Primaria Sectorului 2 trebuie sa stabileasca o data pentru totdeauna cine este adevaratul proprietar al imobilului din bd. Lacul Tei. Cele patru familii, cu o situatie materiala precara, spera sa nu fie nevoite acum, in plina iarna, sa recurga la masuri extreme. VASILE BRICEAG Sefa unei retele internationale de droguri, condamnata in lipsa la 15 ani de inchisoare Curtea de Apel Timisoara a pronuntat marti sentinta in dosarul in care Elena Albu era acuzata de trafic cu droguri. Ea a fost condamnata in lipsa la 15 ani de inchisoare. Elena Albu este acum de negasit, ea fiind eliberata anul trecut din "lipsa de probe". Anchetatorii au stabilit ca Elena Albu patrona o retea internationala de narcotraficanti care duceau droguri in Occident. 25 de kg de heroina, ascunse in rezervorul unui microbuz In seara de 8 mai 1999, politistii timisoreni de la Serviciul de Combatere a Crimei Organizate reuseau o captura de proportii. In timpul unui control de rutina, pe Calea Aradului, din Timisoara, a fost oprit un microbuz Ford Tranzit. Cei trei tineri din masina au aparut suspecti, iar politistii au controlat in amanunt microbuzul. Intr-un rezervor modificat al masinii s-au descoperit 50 de plicuri cu heroina, in greutate totala de 25 de kilograme. Actiunea s-a finalizat cu trei arestari. Francisc Pusztai, Iancu Roseti si Iosif Balogh au fost arestati si apoi condamnati pentru trafic cu stupefiante la 18 ani de inchisoare in cazul lui Roseti si cite zece ani pentru ceilalti doi. Ancheta a scos la iveala faptul ca cei trei traficanti faceau parte dintr-o ampla retea de narcotraficanti, coordonata de bucuresteanca Elena Albu. Femeia a fost arestata in vara anului trecut, dar Judecatoria Timisoara a decis sa o puna in libertate din lipsa de probe. Din acel moment, Elena Albu a disparut. Intre timp s-a stabilit ca aceasta era amanta unui sef de retea de traficanti cu droguri din America de Sud, iar pe numele ei exista chiar un mandat de arestare international. Ea le furniza marfa contrabandistilor romani, care aveau cartierul general in orasul Lugoj. Pentru un transport de heroina, "carausii" primeau 50.000 de marci germane. Reteaua "Lugoj Connection" avea ramificatii in toata Europa. In urma unei excelente colaborari intre politistii romani si cei germani, aceasta retea a fost anihilata, dar Elena Albu este in continuare libera si exista posibilitatea de a pune pe picioare o noua filiera de trafic cu stupefiante. Filiera "Lugoj Connection" Actiunea impotriva filierei "Lugoj Connection" s-a soldat cu arestarea a 40 de persoane in mai multe tari europene. Drogurile proveneau in principal din Turcia si erau transportate prin Romania spre Europa de vest. Procurorul german Bernand Heusller ne-a spus ca in acest caz, pe linga arestarea celor 40 de traficanti, au fost confiscate 326 de kg de heroina pura. Politistii romani si germani au stabilit ca, prin reteaua "Lugoj Connection", a fost transportata o tona de heroina care a ajuns pe piata neagra a stupefiantelor din Europa occidentala. Placa turnanta a retelei era orasul Lugoj. De aici, drogurile aduse din Turcia plecau spre Olanda in rezervoare duble montate pe masini. O parte a heroinei ajungea apoi in Marea Britanie, Germania si Spania. Reteaua a functionat intre 1997 si 1999, cind a primit mai multe lovituri mortale din partea autoritatilor. Dupa finalizarea anchetei in privinta activitatii din Romania a Elenei Albu, Curtea de Apel din Timisoara a decis ieri sa o condamne la 15 ani de inchisoare pentru trafic cu droguri. Sentinta s-a pronuntat in lipsa inculpatei, care este cautata prin Interpol. TUDOR FLUERAS Presedintele pe jar Apartamentul mamei lui Emil Constantinescu a luat foc In apartamentul in care locuiesc mama presedintelui Emil Constantinescu si fratele mai mic al acestuia a izbucnit marti seara, in jurul orei 19.30, un incendiu. Maria Georgeta si Cristian Constantinescu locuiesc in Pitesti, in cartierul Teilor, intr-un bloc vechi, unde incalzirea se face inca la sobe cu gaze. In seara respectiva, mama presedintelui a aprins soba din dormitor, dupa care s-a retras cu fiul mai mic in sufragerie. Chibritul, care n-a fost stins, a aprins o parte din covor, apoi flacarile s-au extins asupra unui dulap cu carti. La fata locului au sosit imediat toate autoritatile judetului, in frunte cu prefectul de Arges, Marin Toader, care este si cumnatul sefului statului. S-au verificat instalatiile de gaze si cea electrica. Prefectul Marin Toader a multumit vecinilor care au sarit in ajutor si a cerut pompierilor, politistilor si trupelor speciale sa se retraga. Peste noapte, mama si fratele mai mic al presedintelui au innoptat in apartamentul prefectului din zona Nord a Pitestiului. GABRIEL MARICA Pedagogie criminala Legat de copac si abandonat in padure pentru note proaste Maria Solomia a sesizat ieri Politiei Iasi faptul ca un baietel de opt ani este legat de un copac in Padurea Dobrovat, de la iesirea din municipiu. O echipa s-a deplasat de urgenta la fata locului si l-a gasit pe Ioan Alexandru Popescu mai mult mort decit viu. Copilul a declarat ca a fost legat de pom chiar de tatal sau, taximetristul Gabriel Popescu (33 de ani) din Iasi. Alexandru este elev in clasa a doua, la Scoala Generala nr. 7 din Iasi, si a spus ca a fost pedepsit fiindca nu a obtinut la invatatura rezultatele asteptate de parinti. Baiatul a fost dezlegat de politisti care l-au dus acasa si l-au incredintat mamei, urmind ca impotriva tatalui sa se ia masurile care se impun. CATALIN DUMITRESCU 