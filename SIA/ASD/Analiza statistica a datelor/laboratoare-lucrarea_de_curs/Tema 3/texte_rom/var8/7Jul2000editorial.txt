 Tuguiatii ______________________________________________________________________ Toate acuzatiile din "Jurnalul national" au inceput de la o poveste simpla. Intr-o zi am publicat in "Evenimentul zilei" citeva telexuri prin care Dan Voiculescu cerea sefilor sai din Cipru sa-i cumpere bilete de avion la clasa business pentru o excursie prin Istanbul-Atena-Viena-Roma si Paris, cu cazare la hoteluri de cinci stele. Fiind vara lui 1986 si luind in calcul ca, pe linga cele trei cucoane Voiculescu, a mai calatorit si patronul de azi al Antenei 1, plus Anca Gheorghe, putem estima ca a fost vorba de o excursie care a costat intre 15.000 si 25.000 de dolari. Numai hotelurile si biletele de avion. Nu mai vorbim de masa si maruntisuri de buzunar. Pentru vremurile acelea de restriste, suma era exorbitanta si, in acelasi timp, suspecta. In loc sa raspunda ca a fost un cadou sau sa explice, chiar si in dorul lelii, cum se facea ca invirtea asemenea bani intr-o perioada in care militia te retinea si pentru zece dolari, Dan Voiculescu le-a cerut lui Marius Tuca si lui Dan Constantin (fost sef al biroului de presa de la Comitetul Municipal PCR Bucuresti si, mai tirziu, mina moarta si paguboasa in trustul Ringier) sa inceapa ofensiva. "Jurnalul national" a publicat o declaratie olografa a subsemnatului, data in 1990, pentru tribunalul de la Paris. Scriam acolo despre legaturile lui Dan Voiculescu cu Securitatea. "Jurnalul national", fie din prostie, fie din rea-credinta, a reprodus inceputul declaratiei ca pe o dovada a colaborarii mele cu Securitatea. Conform gindirii inferioare din straturile superioare ale lui Dan Voiculescu, daca el a facut afaceri cu "Dunarea", toata lumea a facut afaceri cu "Dunarea" si cu Securitatea. Daca el este sisiit, toata populatia este sisiita. Daca el are capul tuguiat, toti sint tuguiati, exact ca in Oblio. Acest mediocru miliardar de carton, dupa ce a reusit sa invirta afaceri cu Securitatea si sa scoata incredibil de multi bani, mai are nevoie doar de onorabilitate. Se crede atit de destept si de instruit incit se mira si sufera ca n-a ajuns inca parlamentar, prim-ministru sau mare guru al Romaniei. Cu propozitii schioape, el vrea sa acrediteze o opera stiintifica. S-a zbatut ca, peste noapte, sa ajunga profesor universitar, sarind peste rind si invatindu-i pe studenti cum sa faca bani din sisiieli intelectuale. Si-a facut si fundatie, si partid. Amaritul acela de Partid Umanist Roman (care dadea, cu ani in urma, televizoare si pachete incit unii au crezut ca e o Casa de Ajutor Reciproc a Pensionarilor), oricit a fost el de umflat de Antena 1 si de "Jurnalul national", tot n-a depasit cu mult popularitatea partidului lui Bratianu Cartof. Dan Voiculescu s-a prezentat si ca profesor, si ca sef de partid, si ca mare om de afaceri, tronind prin tot felul de asociatii. Oricit ii place sa se autointituleze profesor, om de afaceri si sef de partid, Dan Voiculescu nu reuseste sa cucereasca nici publicul, nici electoratul. Explicatia e simpla. Oamenii nu-l cred. Unii nici nu stiu de ce. Altii pentru ca se indoiesc de originea banilor sai. Iar altii pentru ca il considera sters. Daca a avut milioane de dolari in 1990 si 1991 si n-a ajuns nici macar sa-si cumpere un teren pentru a-si construi un sediu, atunci cu siguranta ca si la materia cenusie "profesorul" Voiculescu sta modest. Cu asemenea sume, alti romani mai destepti ar fi ajuns mult mai departe. Visul de onorabilitate al lui Dan Voiculescu s-a scaldat prea multi ani in neputinta. Asa s-a hotarit sa puna la bataie toate mijloacele sale. Daca Dan Voiculescu vrea ceva si nu obtine, Antena 1 si "Jurnalul national" incep sa vomeze vrute si nevrute la adresa celor care ii stau in cale. Pentru ca incercam sa aflam originea banilor de la baza acestui imperiu cu picioare de lut, Dan Voiculescu a dat mai multe semnale ca ar dori sa facem pace. Cind a fost refuzat, a inceput campania sa bazata pe filosofia tuguiatilor. Toti au capul strimb ca al lui! Daca vrem sa aflam ce afaceri a facut el cu Securitatea, toti sintem securisti. Daca cerem deschiderea arhivei de la firma "Dunarea" si analizarea ei (pentru a sti de unde vin banii lui Dan Voiculescu si ai altor miliardari de carton), "Jurnalul national" tipa ca toti am furat, am facut speculatii sau reprezentam fortele trecutului, intinind biata noastra democratie reprezentata de un sisiit atit de feciorelnic. P.S. Pentru a-si continua campania, "Jurnalul national" a recurs si la editorialistul de la "Dimineata" (organul PDSR). Serban Cionoff, fost la "Tinarul leninist", dupa ce a golit trei fabrici de alcool, isi stringe pielea si oasele intr-un ultim efort si incearca sa imparta pe la cunoscuti toate vagoanele de rahat pe care le-a mincat o viata intreaga. _________________________________________________________________ 